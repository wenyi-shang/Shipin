

　　汉高帝刘邦

　　

　　【歌诗二首】

　　【大风】

　　

　　大风起兮云飞扬。威加海内兮归故乡。安得猛士兮守四方。

　　【鸿鹄】

　　

　　鸿鹄高飞。一举千里。羽翼就。横绝四海。横绝四海。又可奈何。虽有矰缴。尚云。安所施。

　　楚霸王项羽

　　〈羽名籍。一字子羽。下相人。楚将项燕孙。秦二世元年。从季父梁起兵。为裨将。二年。楚怀王以为次将。封鲁公。三年。拜上将军。汉元年。自立为西楚霸王。都彭城。五年。兵败走乌江。自刎死。年三十一。〉

　　【歌】

　　

　　力拔山兮气盖世。时不利兮骓不逝。骓不逝兮可奈何。虞兮虞兮奈若何。

　　美人虞

　　〈虞。项王幸姬。括地志云。虞姬墓在濠州定远县东六十里。〉

　　【和项王歌】

　　

　　汉兵已略地。四方楚歌声。大王意气尽。贱妾何乐生。

　　四皓

　　〈四皓者。用里先生、绮里季夏、黄公、东园公。皆河内之枳人。秦世隐商山。〉

　　【歌】

　　崔琦四皓颂曰：昔南山四皓者。盖甪里先生、绮里季夏、黄公、东园公是也。秦之博士。遭世暗昧。道灭德消。坑黜儒术。诗书是焚。於是四公退而作歌曰：

　　莫莫高山。深谷逶迤。晔晔紫芝。可以疗饥。唐虞世远。吾将何归。驷马高盖。其忧甚大、富贵之畏人兮。不若贫贱之肆志。

　　【采芝操】

　　

　　皓天嗟嗟。深谷逶迤。树木莫莫。高山崔嵬。严居穴处。以为幄茵。晔晔紫芝。可以疗饥。唐虞往矣。吾当安归。

　　戚夫人

　　〈夫人。高帝姬。定陶人。生赵隐王如意。如意高帝所爱。几於立为太子。惠帝元年。吕后害之。〉

　　【舂歌诗】

　　

　　子为王。母为虏。终日舂薄暮。常与死为伍。相离三千里。当谁使告女。

　　赵王刘友

　　〈友。高帝子。十一年立为淮阳王。赵隐王如意死。孝惠元年。徙友王赵。凡立十年。高后三年幽死。〉

　　【歌】

　　

　　诸吕用事兮刘氏微。迫胁王侯兮彊授我妃。我妃既妒兮诬我以恶。谗女乱国兮上曾不寤。我无忠臣兮何故弃国。自快中野兮苍天与直。于嗟不可悔兮宁早自贼。为王饿死兮谁者怜之。吕氏绝理兮托天报仇。

　　城阳王刘章

　　〈章。齐悼惠王肥之子。高帝之孙。高后称制。封为朱虚侯。高后崩。以平诸吕迎立文帝功。封城阳王。孝文二年卒。谥曰景。〉

　　【耕田歌】

　　

　　深耕穊种。立苗欲疏。非其种者。锄而去之。

　　汉武帝刘彻

　　〈彻。景帝中子。四年。封胶东王。七年。立为皇太子。后三年正月即位。在位五十四年。后元二年卒。年七十一。有集二卷。〉

　　【瓠子歌】

　　

　　瓠子决兮将奈何。浩浩洋洋兮虑殚为河。殚为河兮地不得宁。功无已时兮吾山平。吾山平兮钜野溢。鱼弗郁兮柏冬日。正道驰兮离常流。蛟龙骋兮放远游。归旧川兮神哉沛。不封禅兮安知外。皇谓河公兮何不仁。泛滥不止兮愁吾人。齿桑浮兮淮泗满。久不反兮水维缓。

　　河汤汤兮激潺湲。北渡回兮迅流难。搴长筊兮湛美玉。河公许兮薪不属。薪不属兮卫人罪。烧萧条兮噫乎何以御水。隤林竹兮揵石菑。宣防塞兮万福来。

　　【秋风辞】

　　

　　秋风起兮白云飞。草木黄落兮雁南归。兰有秀兮菊有芳。怀佳人兮不能忘。泛楼船兮济汾河。横中流兮扬素波。箫鼓鸣兮发棹歌。欢乐极兮哀情多。少庄几时兮奈老何。

　　【天马歌】

　　

　　太一贡兮天马下。沾赤汗兮沫流赭。骋容与兮跇万里。今安匹兮龙为友。

　　【西极天马歌】

　　

　　天马徕从西极。经万里兮归有德。承灵威兮降外国。涉流沙兮四夷服。

　　【李夫人歌】

　　

　　是邪非邪。立而望之。偏何姗姗其来迟。

　　【思奉车子侯歌】

　　

　　嘉幽兰兮延秀。蕈妖淫兮中溏。华斐斐兮丽景。风徘徊兮流芳。皇天兮无慧。至人逝兮仙乡。天路远兮无期。不觉涕下兮沾裳。

　　【柏梁诗】

　　

　　日月星辰和四时。骖驾驷马从梁来。郡国士马羽林材。总领天下诚难治。和抚四夷不易哉。刀笔之吏臣执之。撞钟伐鼓声中诗。宗室广大日益滋。周卫交戟禁不时。总领从官柏梁台。平理请谳决嫌疑。修饰舆马待驾来。郡国吏功差次之。乘舆御物主治之。陈粟万石扬以箕。徼道宫下随讨治。三辅盗贼天下危。盗阻南山为民灾。外家公主不可治。椒房率更领其材。蛮夷朝贺常会期，柱枅欂栌相枝持。枇杷橘栗桃李梅。走狗逐兔张罘罳。齿妃女唇甘如饴。迫窘诘屈几穷哉。

　　枚乘

　　〈乘。字叔。淮阴人。为吴王濞郎中。去之梁。景帝平七国。召拜弘农都尉。以疾去官。复游梁。后归淮阴。武帝即位。徵入都。道卒。有集二卷。〉

　　【歌】

　　麦秀蔪兮雉朝飞。向虚壑兮背枯槐。依绝区兮临回溪。

　　淮南王刘安

　　〈安。淮南王长之子。高帝之孙。孝文八年。封阜陵侯。十六年。封淮南王。孝武元朔五年。削地五县。元狩元年。谋反自杀。有集二卷。〉

　　【八公操】

　　

　　煌煌上天照下土兮。知我好道公来下兮。公将与予生毛羽兮。超腾青云蹈梁甫兮。观见瑶光过北斗兮。驰乘风云使玉女兮。含精吐气嚼芝草兮。悠悠将将天相保兮。

　　司马相如

　　〈相如。字长卿。蜀郡成都人。以赀为郎。事景帝为武骑常侍。病免。客游梁。后归蜀。武帝召复为郎。拜中郎将。坐事免。寻拜孝文园令。病免。元狩五年卒。有集二卷。〉

　　【歌】

　　独处室兮廓无依。思佳人兮情伤悲。彼君子兮来何迟。日既墓兮华色衰。敢托身兮长自私。

　　【琴歌二首】

　　

　　凤兮凤兮归故乡。遨游四海求其皇。时未通遇无所将。何悟今夕升斯堂。有艳淑女在此方。室迩人遐毒我肠。何缘交颈为鸳鸯。

　　皇兮皇兮从我栖。得托字尾永为妃。交情通体心和谐。中夜相从知者谁。双兴俱起翻高飞。无感我心使余悲。

　　东方朔

　　〈朔。字曼倩。平原厌次人。武帝初。年二十二。待诏公车。寻待诏金马门。为常侍郎。拜大中大夫。给事中。被劾。免为庶人。待诏宦者署。复为中郎。有集二卷。〉

　　【歌】

　　

　　陆沉於俗。避世金马门。宫殿中可以避世全身。何必深山之中蒿庐之下。

　　【嗟伯夷】

　　穷隐处兮窟穴自藏。与其随佞而得志兮。不若从孤竹於首阳。

　　【七言】

　　折羽翼兮摩苍天。

　　【六言】

　　合樽促席相娱。

　　计策弃捐不收。

　　李延年

　　〈延年。中山人。故倡也。坐法腐刑。给事狗监中。善歌为变新声。所造诗谓之新声曲。女弟李夫人得幸於武帝。延年由是贵。为协律都尉。征和三年卒。〉

　　【歌】

　　

　　北方有佳人。绝世而独立。一顾倾人城。再顾倾人国。宁不知倾城与倾国。佳人难再得。

　　商丘成

　　〈成。武帝征和二年。为大鸿胪。戾太子兵变。以获反将张光功。封秺侯。〉

　　【醉歌】

　　

　　出居安能郁郁。  
　 


　　韦孟

　　〈孟。鲁国邹人。家本彭城。景帝时。为楚元王傅。〉

　　【讽谏诗】

　　

　　肃肃我祖。国自豕韦。黼衣朱绂。四牡龙旗。彤弓斯征。抚宁遐荒。总齐群邦。以翼大商。迭彼大彭。勋绩惟光。至于有周。历世会同。王赧听谮。寔绝我邦。我邦既绝。厥政斯逸。赏罚之行。非繇王室。庶尹群后。靡扶靡卫。五服崩离。宗周以队。我祖斯微。迁于彭城。在予小子。勤诶厥生。阸此嫚秦。耒耜以耕。悠悠嫚秦。上天不宁。迺眷南顾。授汉于京。於赫有汉。四方是征。靡适不怀。万国逌平。迺命厥弟。建侯於楚。俾我小臣。惟傅是辅。竞竞元王。恭俭净壹。惠此黎民。纳彼辅弼。飨国渐世。垂烈于后。迺及夷王。

　　克奉厥绪。咨命不永。惟王统祀。左右陪臣。此惟皇士。如何我王。不思守保。不惟履冰。以继祖考。邦事是废。逸游是娱。犬马繇繇。是放是驱。务彼鸟兽。忽此稼苗。烝民以匮。我王以偷。所弘非德。所亲非俊。唯囿是恢。唯谀是信。睮睮谄夫。咢咢黄发。如何我王。曾不是察。既藐下臣。追欲从逸。嫚彼显祖。轻兹削黜。嗟嗟我王。汉之睦亲。曾不夙夜。以休令闻。穆穆天子。临尔下土。明明群司。执宪靡顾。正遐繇近。殆其怙兹。嗟嗟我王。曷不此思。非思非鉴。嗣其罔则。弥弥其失。岌岌其国。致冰匪霜。致队靡嫚。瞻惟我王。昔靡不练。兴国救颠。孰违悔过。追思黄发。秦缪以霸。岁月其徂。年其逮耇。於昔君子。庶显于后。我王如何。曾不斯览。黄发不近。胡不时监。

　　【在邹诗】

　　

　　微微小子。既耇且陋。岂不牵位。秽我王朝。王朝肃清。惟俊之庭。顾瞻余躬。惧秽此征。我之退征。请于天子。天子我恤。矜我发齿。赫赫天子。明悊且仁。县车之义。以洎小臣。嗟我小子。岂不怀土。庶我王寤。越迁于鲁。既去祢祖。惟怀惟顾。祈祈我徒。戴负盈路。爰戾于邹。茅作堂。我徒我环。筑室于墙。我既迁逝。心存我旧。梦我渎上。立于王朝。其梦如何。梦争王室。其争如何。梦王我弼。寤其外邦。欢其喟然。念我祖考。泣涕其涟。微微老夫。咨既迁绝。洋洋仲尼。视我遗烈。济济邹鲁。礼义唯恭。诵习弦歌。于异他邦。我虽鄙耇。心其好而。我徒侃尔。乐亦在而。

　　汉昭帝刘弗陵

　　〈弗陵。武帝少子。后元二年二月。立为皇太子。即位。元平元年卒。年二十二。〉

　　【黄鹄歌】

　　

　　黄鹄飞兮下建章。羽肃肃兮行跄跄。金为衣兮菊为裳。唼喋荷荇。出入蒹葭。自顾菲薄。愧尔嘉祥。

　　燕王刘旦

　　〈旦。武帝第四子。元狩六年。封於燕。立三十八年。元凤元年自杀。谥曰刺王。〉

　　【歌】

　　

　　归空城兮狗不吠。鸡不鸣。横术何广广兮固知国中之无人。

　　【华容夫人歌】

　　发纷纷兮寘渠。骨籍籍兮亡居。母求死子兮妻求死夫。裴回两渠间兮君子独安居。

　　李陵

　　〈陵。字少卿。陇西成纪人。前将军广之孙。为侍中建章监。拜骑都尉。天汉二年。兵败降于匈奴。娶单于女。封右校王。元平元年。病死。有集二卷。〉

　　【歌】

　　

　　径万里兮度沙漠。为君将兮奋匈奴。路穷绝兮矢刃摧。士众灭兮名已隤。老母已死虽欲报恩将安归。

　　广川王刘去

　　〈去。缪王齐太子。武帝征和二年。嗣。在位四十五年。宣帝本始三年。自杀。〉

　　【歌二首】

　　

　　背尊章。嫖以忽。谋屈奇。起自绝。行周流。自生患。谅非望。今谁怨。

　　【右为望卿作】

　　愁莫愁。居无聊。心重结。意不舒。内茀郁。忧哀积。上不见天。生何益。日崔隤。时不再。愿弃躯。死无悔。

　　【右为修成作】

　　广陵王刘胥

　　〈胥。武帝第五子。元狩六年。封广陵王。立六十四年。五凤四年诛。谥曰厉。〉

　　【歌】

　　

　　欲久生兮无终。长不乐兮安穷。奉天期兮不得须臾。千里马兮驻待路。黄泉下兮幽深。人生要死。何为苦心。何用为乐心所喜。出入无悰为乐亟。蒿里召兮郭门阅。死不得取代庸。身自逝。

　　乌孙公主细君

　　〈细君。江都王建女。元封中。武帝以之妻乌孙王昆莫。昆莫以为左夫人。昆莫死。复妻其孙岑陬。生一女少夫。〉

　　【歌】

　　

　　吾家嫁我兮天一方。远托异国兮乌孙王。庐为室兮旃为墙。以肉为食兮酪为浆。居常土思兮心内伤。愿为黄鹄兮还故乡。

　　杨惲

　　〈惲。字子幼。敞第二子。初为郎。补常侍骑。擢左曹。地节中。封平通侯。迁中郎将。神爵初。拜光禄勋。五凤二年。与太仆戴长乐相失。免为庶人。后岁馀腰斩。〉

　　【歌诗】

　　

　　田彼南山。芜秽不治。种一顷豆。落而为萁。人生行乐耳。须富贵何时。

　　韦玄成

　　〈玄成。字少翁。鲁邹人。丞相贤之少子。为谏大夫。迁大河都尉。袭爵扶阳侯。拜河南太守。神爵末。徵为未央卫尉。五凤中。迁太常。坐杨惲免。起为淮南王中尉。元帝即位。进少府。迁太子太傅。永光初。拜御史大夫。代于定国为丞相。建昭三年卒。谥曰共侯。〉

　　【自劾诗】

　　

　　赫矣我祖。侯于豕韦。赐命建伯。有殷以绥。厥绩既昭。车服有常。朝宗商邑。四牡翔翔。德之令显。庆流于裔。宗周至汉。群后历世。肃肃楚傅。辅翼元夷。厥驷有庸。惟慎惟祗。嗣王孔佚。越迁于邹。五世圹僚。至我节侯。惟我节侯。显德遐闻。左右昭宣。五品以训。既耇致位。惟懿惟奂。厥赐祁祁。百金洎馆。国彼扶阳。在京之东。惟帝是留。政谋是从。绎绎六辔。是列是理。威仪济济。朝享天子。天子穆穆。是宗是师。四方遐尔。观国之辉。茅土之继。在我俊兄。惟我俊兄。是让是形。於休厥德。於赫有声。致我小子。越留於京。惟我小子。不肃会同。媠彼车服。黜此附庸。赫赫显爵。自我队之。微微附庸。自我招之。谁能忍愧。寄之我颜。谁将遐征。从之夷蛮。於赫三事。匪俊匪作。於蔑小子。终焉其度。谁谓华高。企其齐而。谁谓德难。厉其庶而。嗟我小子。于贰其尤。队彼令声。申此择辞。四方群后。我监我视。威仪车服。唯肃是履。

　　【戒子孙诗】

　　

　　於肃君子。既令厥德。仪服此恭。棣棣其则。咨余小子。既德靡逮。曾是车服。荒嫚以队。明明天子。俊德烈烈。不遂我遗。恤我九列。我既兹恤。惟夙惟夜。畏忌是申。供事靡惰。天子我监。登我三事。顾我伤队。爵复我旧。我既此登。望我旧阶。先后兹度。涟涟孔怀。司直御事。我熙我盛。群公百僚。我嘉我庆。于异卿士。非同我心。三事惟囏。莫我肯矜。赫赫三事。力虽此毕。非我所度。退其罔日。昔我之队。畏不此居。今我度兹。戚戚其惧。嗟我后人。命其靡常。靖享尔位。瞻仰靡荒。慎尔会同。戒尔车服。无媠尔仪。以保尔域。尔无我视。不慎不整。我之此复。惟禄之幸。於戏后人。惟肃惟栗。无忝显祖。以蕃汉室。

　　刘向

　　〈向。字子政。初名更生。楚元王交玄孙。地节中。为辇郎。神爵初。擢谏大夫。后坐罪。赎减死。拜郎中给事黄门。迁散骑谏大夫给事中。元帝即位。擢为宗正。以忤弘恭、石显下狱。寻为中郎。复下狱为庶人。成帝即位。召拜中郎。领护三辅都水。迁光禄大夫中垒校尉。绥和中卒。年七十二。有集六卷。〉

　　【七言】

　　博学多识与凡殊。

　　时将昏暮白日午。

　　朅来归耕永自疏。

　　结构野草起屋庐。

　　宴处从容观诗书。

　　山鸟群鸣我心怀。

　　息夫躬

　　〈躬。字子微。河内河阳人。哀帝初。召待诏。擢光禄大夫左曹给事中。封宜陵侯。免。寻坐祝诅建平二年系狱死。有集一卷。〉

　　【绝命辞】

　　

　　玄云泱郁将安归兮。鹰隼横厉鸾徘徊兮。矰若浮焱动则机兮。丛棘扌戋扌戋曷可栖兮。发忠忘身自绝罔兮。冤颈折翼庸得往兮。涕泣流兮萑兰。心结愲兮伤肝。虹霓曜兮日微。孽杳冥兮示开。痛入天兮呜謼。冤际绝兮谁语。仰天光兮自列。招上帝兮我察。秋风为我唫。浮云为我阴。嗟若是兮欲可留。抚神龙兮揽其须。游旷迥兮反亡期。雄失据兮世我思。

　　班婕妤

　　〈班氏。楼烦人。班固之祖姑。成帝初。选入后宫。拜婕妤。鸿嘉中。求供养太后长信宫。有集一卷。〉

　　【怨诗】

　　新裂齐纨素。鲜洁如霜雪。裁为合欢扇。团团似明月。出入君怀袖。动摇微风发。常恐秋节至。凉飚夺炎热。弃捐箧笥中。恩情中道绝。  
　 


　　【杂歌谣辞】

　　【歌辞】

　　【平城歌】

　　

　　平城之下亦诚苦。七日不食。不能彀弩。

　　【画一歌】

　　

　　萧何为法。讲若画一。曹参代之。守而勿失。载其清靖。民以宁壹。

　　【民为淮南厉王歌】

　　

　　一尺布尚可缝。一斗粟尚可舂。兄弟二人不相容。

　　【天下为卫子夫歌】

　　

　　生男无喜。生女无怒。独不见卫子夫霸天下。

　　【郑白渠歌】

　　

　　田於何所。池阳谷口。郑国在前。白渠起后。举锸如云。决渠为雨。水流灶下。鱼跳入釜。泾水一石。其泥数斗。且溉且粪。长我禾黍。衣食京师。忆万之口。

　　【颍川儿歌】

　　

　　颍水清。灌氏宁。颍水浊。灌氏族。

　　【牢石歌】

　　

　　牢邪石邪。五鹿客邪。印何累累。绶若若邪。

　　【上郡吏民为冯氏兄弟歌】

　　

　　大冯君。小冯君。兄弟继踵相因循。聪明贤知惠吏民。政如鲁卫德化钧。周公康叔犹二君。

　　【长安为尹赏歌】

　　

　　安所求之死。桓东少年场。生时谅不谨。枯骨后何葬。

　　【长安百姓为王氏五侯歌】

　　

　　五侯初起。曲阳最怒。坏决高都。连竟外杜。土山渐台西白虎。

　　【闾里为楼护歌】

　　

　　五侯治丧楼君卿。

　　【刘圣公宾客醉歌】

　　

　　朝亨两都尉。游徼后来用调羹味。

　　【匈奴歌】

　　

　　亡我祁连山。使我六畜不蕃息。失我焉支山。使我妇女无颜色。

　　【谣辞】

　　【长沙人石虎谣】

　　

　　石虎头截。仓廪不阙。

　　【元帝时童谣】

　　窍有宫室之应也。王莽生於元帝初元四年。至成帝封侯。为三公辅政。因以篡位。

　　井水溢。灭灶烟。灌玉堂。流金门。

　　【长安谣】

　　

　　伊徙雁。鹿徙菟。去牢与陈实无贾。

　　【成帝时童谣】

　　

　　燕燕尾涏々。张公子时相见。木门仓琅根。燕飞来。啄皇孙。皇孙死。燕啄矢。

　　【成帝时歌谣】

　　

　　邪径败良田。谗口乱善人。桂树华不实。黄爵巢其颠。故为人所羡。今为人所怜。

　　【汝南鸿隙陂童谣】

　　

　　坏陂谁。翟子威。饭我豆食羹芋葵。反乎覆。陂当复。谁云者。两黄鹄。

　　【王莽末天水童谣】

　　

　　出吴门。望缇群。见一蹇人言欲上天。令天可上。地上安得民。

　　【更始时南阳童谣】

　　

　　谐不谐。在赤眉。得不得。在河北。

　　【谚语】

　　【曹邱生引楚人谚】

　　

　　得黄金百斤。不如得季布一诺。

　　【汉人引鄙语】

　　

　　不知为吏。视已成事。

　　【韩安国引语】

　　

　　虽有亲父。安知不为虎。虽有亲兄。安知不为狼。

　　【桓宽引语】

　　

　　厨有腐肉。国有饥民。厩有肥马。路有馁人。

　　【桓宽引鄙语】

　　

　　贤者容不辱。

　　【《淮南子》引谚】

　　

　　鸟穷则噣。兽穷则。人穷则诈。

　　【邹阳引谚】

　　

　　白头如新。倾盖如故。

　　【司马相如引谚】

　　

　　家累千金。坐不垂堂。

　　【贡禹引俗语】

　　

　　何以孝弟为。财多而光荣。何以礼义为。史书而仕宦。何以谨慎为。勇猛而临官。

　　【司马迁引谚】

　　

　　桃李不言。下自成蹊。

　　【司马迁引谚】

　　

　　千金之子。不死於市。

　　【司马迁引谚】

　　

　　力田不如逢年。善仕不如遇合。

　　【司马迁引鄙语】

　　

　　尺有所短。寸有所长。

　　【褚先生引谚】

　　

　　美女入室。恶女之仇。

　　【褚先生引谚】

　　

　　相马失之瘦。相士失之穷。

　　【路温舒引俗语】

　　

　　画地为狱。议不入。刻木为吏。期不对。

　　【刘向引谚】

　　

　　诫无垢。思无辱。

　　【薛宣引鄙语】

　　

　　苟改不亲。烦苦伤恩。

　　【刘辅引里语】

　　

　　腐木不可以为柱。卑人不可以为主。

　　【王嘉引里谚】

　　

　　千人所指。无病而死。

　　【泛胜之引谚】

　　

　　子欲富。黄金覆。

　　【泛胜之引古语】

　　土长冒撅。陈根可拔。耕者急发。

　　【马廖引长安语】

　　

　　城中好高髻。四方高一尺。城中好广眉。四方且半额。城中好大袖。四方全匹帛。

　　【汉人为黄公语】

　　

　　虎莫凶。有黄公。

　　猛兽回。黄公来。

　　【时人为应曜语】

　　

　　南山四皓。不如淮阳一老。

　　【关东为甯成号】

　　

　　宁见乳虎。无值甯成之怒。

　　【长安为韩嫣语】

　　

　　苦饥寒。逐弹丸。

　　【诸儒为朱云语】

　　

　　五鹿狱狱。朱云折其角。

　　【长安为王吉语】

　　

　　东家有树。王阳妇去。东家枣完。去妇复还。

　　【世称王贡语】

　　

　　王阳在位。贡公弹冠。

　　【长安为萧朱王贡语】

　　

　　萧朱结绶。王贡弹冠。

　　【吏民为赵张三王语】

　　

　　前有赵张。后有三王。

　　【邹鲁谚】

　　

　　遗子黄金满籝。不如一经。

　　【诸儒为匡衡语】

　　

　　无说诗。匡鼎来。匡说诗。解人颐。

　　【京师为诸葛丰语】

　　

　　间何阔。逢诸葛。

　　【诸儒为张禹语】

　　

　　不欲为论。念张文。

　　【长安为谷永楼护号】

　　

　　谷子云笔札。楼君卿喉舌。

　　【时人为甄丰语】

　　

　　夜半客。甄长伯。

　　【长安为张竦语】

　　

　　欲求封。过张柏松。力战斗。不如巧为奏。

　　【时人为王莽语】

　　

　　莽头秃。帻施屋。

　　【东方为王匡廉丹语】

　　

　　宁逢赤眉。不逢太师。太师尚可。更始杀我。

　　【时人为蒋诩谚】

　　

　　楚国二龚。不如杜陵蒋翁。

　　【京师为杨雄语】

　　

　　惟寂寞。自投阁。爰清静。作符命。

　　【时人为扬雄桓谭语】

　　

　　玩扬子云之篇。乐於居千乘之官。挟桓君之书。富於积猗顿之财。

　　【更始时长安中语】

　　

　　灶下养。中郎将。烂羊胃。骑都尉。烂羊头。关内侯。

　　【时人为戴遵语】

　　

　　关东大豪戴子高。

　　【三辅为张氏何氏语】

　　

　　何氏算。张氏钩。何氏肥。张氏瘦。

　　【时人为张氏谚】

　　

　　相里张。多贤良。积善应。子孙昌。

　　【桓谭引谚论巧习】

　　

　　伏习象神。巧者不过习者之门。

　　【桓谭引关东鄙语】

　　

　　人间长安乐。出门西向笑。知肉味美。对屠门而大嚼。  


　　【郊庙歌辞】

　　【安世房中歌】

　　

　　大孝备矣。休德昭清。高张四县。乐充宫庭。芬树羽林。云景杳冥。金支秀华。庶旄翠旌。七始华始。肃倡和声。神来晏娭。庶几是听。

　　粥粥音送。细齐人情。忽乘青玄。熙事备成。清思眑眑。经纬冥冥。

　　我定历数。人告其心。敕身齐戒。施教申申。乃立祖庙。敬明尊亲。大矣孝熙。四极爰轃。

　　王侯秉德。其邻翼翼。显明昭式。清明鬯矣。皇帝孝德。竟全大功。抚安四极。

　　海内有奸。纷乱东北。诏抚成饰。武臣承德。行乐交逆。箫群慝。肃为济哉。盖定燕国。

　　大海荡荡水所归。高贤愉愉民所怀。大山崔。百卉殖。民何贵。贵有德。

　　安其所。乐终产。乐终产。世继绪。飞龙秋。游上天。高贤愉。乐民人。

　　丰草葽。女罗施。善何如。谁能回。大莫大。成教德。长莫长。被无极。

　　雷震震。电耀耀。明德乡。治本约。治本约。泽弘大。加被宠。咸相保。德施大。世曼寿。

　　都荔遂芳。窅桂华。孝奏天仪。若日月光。乘玄四龙。回驰北行。羽旄殷盛。芬哉芒芒。孝道随世。我署文章。

　　冯冯翼翼。承天之则。吾易久远。烛明四极。

　　慈惠所爱。美若休德。杳杳冥审。克绰永福。

　　硙硙即即。师象山则。鸣呼孝哉。案抚戎国。蛮夷竭欢。象来致福。兼临是爱。终无兵革。

　　嘉荐芳矣。告灵飨矣。告灵既飨。德音孔臧。惟德之臧。建侯之常。承保天休。令问不忘。

　　皇皇鸿明。荡侯休德。嘉承天和。伊乐厥福。在乐不荒。惟民之则。浚则师德。下民咸殖。

　　令问在旧。孔容翼翼。

　　孔容之常。承帝之明。下民之乐。子孙保光。承顺温良。受帝之光。嘉荐令芳。寿考不忘。

　　承帝明德。师象山则。云施称民。永受厥福。承容之常。承帝之明。下民安乐。万寿无疆。

　　

　　【郊祀歌】

　　

　　【练时日】

　　练时日。侯有望。焫膋萧。延四方。九重开。灵之斿。垂惠恩。鸿祜休。灵之车。结玄云。驾飞龙。羽旄纷。灵之下。若风马。左仓龙。右白虎。灵之来。神哉沛。先以雨。般裔裔。灵之至。庆阴阴。相放。震澹心。灵已坐。五音饬。虞至旦。承灵亿。牲茧栗。粢盛香。尊桂酒。宾八乡。灵安留。吟青黄。遍观此。眺瑶堂。众嫭并。绰奇丽。颜如荼。兆逐靡。被华文。侧雾縠。曳阿锡。佩珠玉。侠嘉夜。茝兰芳。澹容与。献嘉觞。

　　【帝临】

　　帝临中坛。四方承宇。绳绳意变。备得其所。清和六合。制数以五。海内安宁。兴文匽武。后土富媪。昭明三光。穆穆优游。嘉服上黄。

　　【青阳邹子乐。】

　　青阳开动。根荄以遂。膏润并爱。跂行毕逮。霆声发荣。壧处顷听。枯槁复产。乃成厥命。众庶熙熙。施及夭胎。群生啿々。惟春之祺。

　　【朱明】

　　朱明盛长。甫与万物。桐生茂豫。靡有所诎。敷华就实。既阜既昌。登成甫田。百鬼迪尝。广大建祀。肃雍不忘。神若宥之。传世无疆。

　　【西颢】

　　西颢沆砀。秋气肃杀。含秀垂颖。续旧不废。奸伪不萌。祅孽伏息。隅辟越远。四貉咸服。既畏兹威。惟慕纯德。附而不骄。正心翊翊。

　　【玄冥】

　　玄冥陵阴。蛰虫盖藏。草木零落。抵冬降霜。易乱除邪。革正异俗。兆民反本。抱素怀朴。条理信义。望礼五岳。籍敛之时。掩收嘉谷。

　　【惟泰元】

　　惟泰元尊。媪神蕃厘。经纬天地。作成四时。精建日月。星辰度理。阴阳五行。周而复始。云风雷电。降甘露雨。百姓蕃滋。咸循厥绪。继统共勤。顺皇之德。鸾路龙鳞。罔不肸饰。嘉笾列陈。庶几宴享。灭除凶灾。烈腾八荒。钟鼓竽笙。云舞翔翔。招摇灵旗。九夷宾将。

　　【天地】

　　天地并况。惟予有慕。爰熙紫坛。思求厥路。恭承禋祀。缊豫为纷。黼绣周张。承神至尊。千童罗舞成八溢。合好效欢虞泰一。九歌毕奏斐然殊。鸣琴竽瑟会轩朱。璆磬金鼓。灵其有喜。百官济济。各敬厥事。盛牲实俎进闻膏。神奄留。临须摇。长丽前掞光耀明。寒暑不忒况皇章。展诗应律鋗玉鸣。函宫吐角激徵清。发梁扬羽申以商。造兹新音永久长。声气远条凤鸟鸟。神夕奄虞盖孔享。

　　【日出入】

　　日出入安穷。时世不与人同。故春非我春。夏非我夏。秋非我秋。冬非我冬。泊如四海之池。遍观是耶谓何。吾知所乐。独乐六龙。六龙之调。使我心若。訾黄其何不徕下。

　　【天马】

　　

　　太一况。天马下。霑赤汗。沫流赭。志俶傥。精权奇。籋浮云。晻上驰。体容与。迣万里。今安匹。龙为友。

　　天马徕。从西极。涉流沙。九夷服。天马徕。出泉水。虎脊两。化若鬼。天马徕。历无草。径千里。循东道。天马徕。执徐时。将摇举。谁与期。天马徕开远门。竦予身。逝昆仑。天马徕。龙之媒。游闾阖。观玉台。

　　【天门】

　　天门开。詄荡荡。穆并骋。以临飨。光夜烛。德信著。灵寝平而鸿。长生豫。太朱涂广。夷石为堂。饰玉梢以舞歌。体招摇若永望。星留俞。塞陨光。照紫幄。珠熉黄。幡比翅

　　回集。贰双飞常羊。月穆穆以金波。日华耀以宣明。假清风轧忽。激长至重觞。神裴回若留放。殣冀亲以肆章。函蒙祉福常若期。寂漻上天知厥时。泛泛滇滇从高斿。殷勤此路胪所求。佻正嘉吉弘以昌。休嘉砰隐溢四方。专精厉意逝九阂。纷云六幕浮大海。

　　【景星】

　　

　　景星显见。信星彪列。象载昭庭。日亲以察。参侔开阖。爰推本纪。汾脽出鼎。皇祜元始。五音六律。依韦飨昭。杂变并会。雅声远姚。空桑琴瑟结信成。四兴迭代八风生。殷殷钟石羽龠鸣。河龙供鲤醇牺牲。百末旨酒布兰生。泰尊柘浆析朝酲。微感心攸通修名。周流常羊思所并。穰穰复正直往宁。冯蠵切和疏写平。上天布施后土成。穰穰丰年四时荣。

　　【齐房】

　　

　　齐房产草。九茎连页。宫童效异。披图案谍。玄气之精。回复此都。蔓蔓日茂。芝成灵华。

　　【后皇】

　　后皇嘉坛。立玄黄服。物发冀州。兆蒙祉福。沇々四塞。徦狄合处。经营万意。咸遂厥宇。

　　【华烨烨】

　　华烨烨。固灵根。神之斿。过天门。车千乘。敦昆仑。神之出。排玉房。周流杂。拔兰堂。神之行。旌容容。骑沓沓。般纵纵。神之徕。泛翊翊。甘露降。庆云集。神之揄。临坛宇。九疑宾。夔龙舞。神安坐。翔吉时。共翊翊。合所思。神嘉虞。申贰觞。福滂洋。迈延长。沛施佑。汾之阿。扬金光。横泰河。莽若云。增扬波。遍胪骧。腾天歌。

　　【五神】

　　五神相。包四邻。土地广。扬浮云。扢嘉坛。椒兰房。璧玉精。垂华光。益意年。美始兴。交於神。若有承。广宣延。咸毕觞。灵舆位。偃蹇骧。卉汨胪。析奚遗。淫渌泽。淫然归。

　　【朝陇首】

　　

　　朝陇首。览西垠。雷电尞。获白麟。爰五止。显黄德。图匈虐。熏鬻殛。辟流离。抑不详。宾百僚。山河飨。掩回辕。鬗长驰。腾雨师。洒路陂。流星陨。感惟风。籋归云。抚怀心。

　　【象载瑜】

　　

　　象载瑜。白集西。食甘露。饮荣泉。赤雁集。六纷员。殊翁杂。五采文。神所见。施祉福。登蓬莱。结无极。

　　【赤蛟】

　　赤蛟绥。黄华盖。露夜零。书晻濭。百君礼。六龙位。勺椒浆。灵已醉。灵既享。锡吉祥。芒芒极。降嘉觞。灵殷殷。烂扬光。延寿命。永未央。杳冥冥。塞六合。泽汪濊。辑万国。灵禗々。象舆。票然逝。旗逶蛇。礼乐成。灵将归。托玄德。长无衰。

　　逯案。此乐歌如天马、景星、齐房、朝陇首、象载瑜诸篇。武纪悉谓武帝作。又青阳、朱阳、西颢、玄冥四篇署邹子乐。

　　或即邹阳之作也。惟乐章既不容分割。歌辞亦当经人删定。故今统编阙名卷中。不再析出。

　　【鼓吹曲辞】

　　【铙歌】

　　

　　【朱鹭】

　　

　　朱鹭何食食茄下。不食不吐将以问谏者。

　　【思悲翁】

　　思悲翁。唐思。夺我美人侵以遇。悲翁但思。蓬首狗。逐狡兔。食交君。枭子五。枭母六。拉沓高飞莫安宿。

　　【艾如张】

　　

　　艾而张罗。夷於何。行成之。四时和。山出黄雀亦有罗。雀以高飞奈雀何。为此倚欲。谁肯礞室。

　　【上之回】

　　

　　上之回。所中益。夏将至。行将北。以承甘泉宫。寒暑德。游石关。望诸国。月支臣。匈奴服。令从百官疾驱驰。千秋万岁乐无极。

　　【翁离】

　　拥离趾中可筑室。何用葺之蕙用兰。拥离趾中。

　　【战城南】

　　战城南。死郭北。野死不葬乌可食。为我谓乌。且为客豪。野死谅不葬。腐肉安能去子逃。水深激激。蒲苇冥冥。枭骑战斗死。驽马裴回鸣。梁筑室何南梁何北。禾黍而获君何食。愿为忠臣安可得。思子良臣。良臣诚可思。朝行出攻。莫不夜归。

　　【巫山高】

　　巫山高。高以大。淮水深。难以逝。我欲东归。害梁不为。我集无高曳。水何梁。汤汤回回。临水远望。泣下沾衣。远道之人心思归。谓之何。

　　【上陵】

　　

　　上陵何美美。下津风以寒。问客从何来。言从水中央。桂树为君船。青丝为君笮。木兰为君棹。黄金错其间。沧海之雀赤翅鸿。白雁随。山林乍开乍合。曾不知日月明。醴泉之水。光泽何蔚蔚。芝为车。龙为马。览遨游。四海外。甘露初二年。芝生铜池中。仙人下来饮。延寿千万岁。

　　【将进酒】

　　将进酒。乘大白。辨加哉。诗审搏。放故歌。心所作。同阴气。诗悉索。使禹良工。观者苦。

　　【君马黄】

　　君马黄。臣马苍。二马同逐臣马良。易之有騩蔡有赭。美人归以南。驾车驰马。美人伤我心。佳人归以北。驾车驰马。佳人安终极。

　　【芳树】

　　芳树日月君乱如於风。芳树不上无心。温而鹄。三而为行。临兰池。心中怀怅。心不可匡。目不可顾。妒人之子愁杀人。君有它心。乐不可禁。王将何似。如丝如鱼乎。悲矣。

　　【有所思】

　　

　　有所思。乃在大海南。何用问遗君。双珠玳瑁簪。用玉绍缭之。闻君有它心。拉杂摧烧之。摧烧之。当风扬其灰。从今以往。勿复相思。相思。与君绝。鸡鸣狗吠。兄嫂当知之。秋风肃肃晨风飔。东方须臾高知之。

　　【雉子班】

　　雉子班如此之于雉梁。无以吾翁孺雉子。知得雉子高飞止。黄鹄飞之以千里。王可思雄来飞从雌视子。趋一雉雉子车大驾马滕被王送行所中。尧羊飞从王孙行。

　　【圣人出】

　　圣人出。阴阳和。美人出。游九河。佳人来。騑离哉何。驾六飞龙四时和。君之臣明护不道。美人哉。宜天子。免甘星筮乐甫始。美人子。含四海。

　　【上邪】

　　上邪。我欲与君相知。长命无绝衰。山无陵。江水为竭。冬雷震震夏雨雪。天地合。乃敢与君绝。

　　【临高台】

　　临高台以轩。下有清水清且寒。江有香草目以兰。黄鹄高飞离哉翻。关弓射鹄。令我主寿万年。收中吾。

　　【远如期】

　　

　　远如期。益如寿。处天左侧。大乐万岁。与天无极。雅乐陈。佳哉纷。单于自归。动如惊心。虞心大佳。万人还来。谒者引。乡殿陈。累世未尝闻之。增寿万年亦诚哉。

　　【石留】

　　石留凉阳凉石。水流为沙锡以微。河为香向始。冷将风阳北逝。肯无敢于于扬。心邪怀兰志金安薄北方开留离兰。  
　 
　　马援

　　〈援。字文渊。扶风茂陵人。建武四年。奉使洛阳。以为待诏。历太中大夫、陇西太守、虎贲中郎将。拜伏波将军。封新息侯。二十五年。击五溪蛮。卒于军。建初三年。追谥曰忠成侯。〉

　　【武溪深】

　　

　　滔滔五溪一何深。鸟飞不度兽不敢临。嗟哉五溪多毒淫。

　　王吉

　　〈吉。明帝时为虎贲。〉

　　【射乌辞】

　　

　　乌乌哑哑。引弓射。洞左腋。陛下寿万年。臣为二千石。

　　白狼王唐菆

　　【歌诗】

　　

　　【远夷乐德歌】

　　大汉是治。与天合意。吏译平端。不从我来。闻风向化。所见奇异。多赐缯布。甘美酒食。昌乐肉飞。屈申悉备。蛮夷贫薄。无所报嗣。愿主长寿。子孙昌炽。

　　【远夷慕德歌】

　　蛮夷所处。日入之部。慕义向化。归日出主。圣德深恩与人富厚。冬多霜雪。夏多和雨。寒温时适。部人多有。涉危历险。不远万里。去俗归德。心归慈母。

　　【远夷怀德歌】

　　荒服之外。土地墝埆。食肉衣皮。不见盐谷。吏译传风。大汉安乐。携负归仁。触冒险狭。高山岐峻。缘崖磻石。木薄发家。百宿到洛。父子同赐。怀抱匹帛。传告种人。长愿臣仆。

　　杜笃

　　〈笃。字季雅。京兆杜陵人。仕郡为文学掾。建初三年。车骑将军马防击西羌。请笃为从事中郎。战没於射姑山。所著赋、诔、吊、书、赞七言及杂文凡十八篇。〉

　　【京师上巳篇】

　　窈窕淑女美胜艳。妃戴翡翠珥明珠。

　　梁鸿

　　〈鸿。字伯鸾。平陵人。家贫而尚节介。隐居霸陵山中。后居吴。皋伯通舍之於家。鸿潜避著书十馀篇。卒於吴。〉

　　【五噫歌】

　　

　　陟彼此芒兮噫。顾览帝京兮噫。宫室崔嵬兮噫。民之劬劳兮噫。辽辽未央兮噫。

　　【适吴诗】

　　

　　逝旧邦兮遐征。将遥集兮东南。心惙怛兮伤悴。忘菲菲兮升降。欲乘策兮纵迈。疾吾俗兮作谗。竞举枉兮措直。咸先佞兮唌々。固靡惭兮独建。冀异州兮尚贤。聊逍遥兮遨嬉。缵仲尼兮周流。傥云睹兮我悦。遂舍车兮即浮。过季札兮延陵。求鲁连兮海隅。虽不察兮光貌。幸神灵兮与休。惟季春兮华阜。麦含英兮方秀。哀茂时兮逾迈。愍芳香兮日臭。悼吾心兮不获。长委结兮焉究。口嚣嚣兮余讪。嗟恇々兮谁留。

　　【思友诗】

　　

　　鸟嘤嘤兮友之期。念高子兮仆怀思。想念恢兮爰集兹。

　　东平王刘苍

　　〈苍。明帝同母弟。建武十五年。封东平公。十七年。进爵为王。明帝即位。拜骠骑将军。永平五年归国。建初八年卒。〉

　　【武德舞歌诗】

　　

　　於穆世庙。肃雍显清。俊乂翼翼。秉文之成。越序上帝。骏奔来宁。建立三雍。封禅泰山。章明图谶。放唐之文。休矣惟德。罔射协同。本支百世。永保厥功。

　　班固

　　〈固。字孟坚。扶风安陵人。永平中。召诣校书部。除兰台令史。迁为郎。建初中。迁玄武司马。永元初。大将军窦宪出塞。以为中护军。行中郎将事。四年。宪败。坐下狱死。年六十一。有集十七卷。〉

　　【明堂诗】

　　於昭明堂。明堂孔阳。圣皇宗祀。穆穆煌煌。上帝宴飨。五位时序。谁其配之。世祖光武。普天率土。各以其职。猗欤缉熙。允怀多福。

　　【辟雍诗】

　　乃流辟雍。辟雍汤汤。圣皇莅止。造舟为梁。皤皤国老。乃父乃兄。抑抑威仪。孝友光明。於赫太上。示我汉行。洪化惟神。永观厥成。

　　【灵台诗】

　　乃经灵台。灵台既崇。帝勤时登。爰考休徵。三光宣精。五行布序。习习祥风。祁祁甘雨。百谷蓁蓁。庶草蕃庑。屡惟丰年。於皇乐胥。

　　【宝鼎诗】

　　岳修贡兮川效珍。吐金景兮歊浮云。宝鼎见兮色纷缊。焕共炳兮被龙文。登祖庙兮享圣神。昭灵德兮弥亿年。

　　【白雉诗】

　　启灵篇兮披瑞图。获白雉兮效素乌。嘉祥阜兮集皇都。发皓羽兮奋翘英。容洁朗兮於纯精。彰皇德兮侔周成。永延长兮膺天庆。

　　【论功歌诗】

　　

　　因露寝兮产灵芝。象三德兮瑞应图。延寿命兮光此都。配上帝兮象太微。参日月兮扬光辉。

　　──右灵芝歌

　　后土化育兮四时行。修灵液养兮元气覆。冬同云兮春脉沐。膏泽洽兮殖嘉谷。

　　──右嘉禾歌

　　【咏史】

　　

　　皇皇太上湛恩笃兮。庶见我王咸思觌兮。仁爱纷纭德优渥兮。滂霈群生泽淋漉兮。惠我无疆承天祉兮。流衍万昆长无已兮。

　　【安封侯诗】

　　戎马鸣兮金鼓震。壮士激兮忘身命。被兕甲兮跨良马。挥长戟兮彀强弩。

　　【七言诗】

　　鸾鸟高翔时来仪。应治归德合望规。啄食楝实饮华池。

　　【又】

　　皦皦练丝退浊污。

　　【三言诗】

　　屏九皋。咏典文。披五素。耽三坟。

　　傅毅

　　〈毅。字武仲。扶风茂陵人。建初中为兰台令史。拜郎中。与班固、贾逵共典校秘书。永元初。车骑将军窦宪请为记室。宪迁大将军。以为司马。有集五卷。〉

　　【迪志诗】

　　

　　咨尔庶士。迨时斯勖。日月逾迈。岂云旋复。哀我经营。膂力靡及。在兹弱冠。靡所树立。於赫我祖。显于殷国。贰迹阿衡。克光其则。武丁兴商。伊宗皇士。爰作股肱。万邦是纪。奕世载德。迄我显考。保膺淑懿。缵修其道。汉之中页。俊乂式序。秩彼殷宗。光此勋绪。伊余小子。秽陋靡逮。惧我世烈。自兹以坠。谁能革浊。清我濯溉。谁能昭暗。启我童昧。先人有训。我讯我诰。训我嘉务。诲我博学。爰率朋友。寻此旧则。契阔夙夜。庶不懈忒。秩秩大猷。纪纲庶式。匪勤匪昭。匪壹匪测。农夫不怠。越有黍稷。谁能云作。考之居息。二事败页。多疾我力。如彼遵衢。则罔所极。二志靡成。聿劳我心。如彼兼听。则溷於音。於戏君子。无恒自逸。徂年如流。鲜兹暇日。行迈屡税。胡能有迄。密勿朝夕。聿同始卒。

　　【歌】

　　

　　陟景山兮采芳苓。哀不惨伤乐不流声。弹羽跃水叩角奋荣。沈微玄穆感物寤灵。

　　刘珍

　　〈珍。字秋孙。一名宝。南阳蔡阳人。永初中为谒者仆射。永宁初。迁侍中、越骑校尉。延光四年。拜宗正。永建元年。转卫尉。卒官。有集二卷。〉

　　【赞贾逵诗】

　　摛藻扬晖。如山如云。世有令闻。以迄于君。

　　刘騊駼

　　騊駼。永初中。召入东观。除校书郎。有集二卷。

　　【诗】

　　缥碧以为瓦。

　　李尤

　　〈尤。字伯仁。广汉雒人。永元中。召诣东观。拜兰台令史。安帝时为谏议大夫。顺帝初。迁乐安相。卒年八十三。有集五卷。〉

　　【九曲歌】

　　年岁晚墓时已斜。安得壮士翻日车。

　　肥骨消灭随尘去。

　　【武功歌】

　　。鸣金鼓。马模起。士激怒。

　　清埃飞。连日月。

　　恩普洽。威令行。

　　身非金石。名俱灭焉。

　　石Ａ１５

　　〈Ａ１５。字子才。甘陵人。〉

　　【费凤别碑诗】

　　

　　天地烟煴。百卉含花。鸣鹤交颈。雎鸠相和。处子怀春。精魂回移。如何淑明。忘我实多。

　　【歌】

　　

　　皇皇者凤。通玄知时。萃于山趾。与帝邀期。吉事有祥。惟汉之祺。

　　【歌】

　　

　　惊雄逝兮孤雌翔。临归风兮思故乡。

　　【叹】

　　

　　大火流兮草虫鸣。繁霜降兮草木零。秋为期兮时已征。思美人兮悉民屏营。

　　【同声歌】

　　

　　邂逅承际会。得充君后房。情好新交接。恐栗若探汤。不才勉自竭。贱妾职所当。绸缪主中馈。奉礼助烝尝。思为苑蒻席。在下蔽匡床。愿为罗衾帱。在上卫风霜。洒扫清枕席。鞮芬以狄香。重户结金扃。高下华灯光。衣解巾粉御。列图陈枕张。素女为我师。仪态盈万方。众夫所希见。天老教轩皇。乐莫斯夜乐。

　　没齿焉可忘。

　　【歌】

　　浩浩阳春发。杨柳何依依。百鸟自南归。翱翔萃我枝。

　　【怨诗】

　　

　　秋兰。咏嘉美人也。嘉而不获。用故作是诗也。

　　猗猗秋兰。植彼中阿。有馥其芳。有黄其葩。虽曰幽深。厥美弥嘉。之子之远。我劳如何。

　　我闻其声。载坐载起。

　　同心离居。绝我中肠。

　　【诗】

　　愿言不获。终然永思。

　　【国愁诗】

　　张衡不乐久处机密。阳嘉中。出为河间相。时国王骄奢。不遵法度。又多豪右并兼之家。衡下车。治威严。能内察属县。奸猾行巧劫。皆密知名。下吏收捕。尽服擒。诸豪侠游客。悉惶惧逃出境。郡中大治。争讼息。狱无系囚。时天下渐弊。郁郁不得志。为四愁诗。郊屈原以美人为君子。以珍宝为仁义。以水深雪雰为小人。思以道术为报。贻於时君。而惧谗邪不得以通。其辞曰：

　　一思曰：我所思兮在太山。欲往从之梁父艰。侧身东望涕沾翰。美人赠送我金错刀。何以报之英琼瑶。路远莫致倚逍遥。何为怀忧心烦劳。

　　二思曰：我所思兮在桂林。欲往从之湘水深。侧身南望涕沾襟。美人赠我金琅玕。何以报之双玉盘。路远莫致倚惆怅。何为怀忧心烦伤。三思曰：我所思兮在汉阳。欲往从之陇阪长。侧身西望涕沾裳。美人赠我貂襜褕。何以报之明月珠。路远莫致倚踟蹰。何为怀忧心烦纡。

　　四思曰：我所思兮在雁门。欲往从之雪雰雰。侧身北望涕沾巾。美人赠我锦绣段。何以报之青玉案。路远莫致倚增叹。何为怀忧心烦惋。

　　朱穆

　　〈穆。字公叔。南阳宛人。元初末为郡督邮。后举孝廉。顺帝末。辟大将军梁冀府。桓帝初。举高第。为侍御史。永兴中。擢冀州刺史。延熹六年卒。年六十四。赠益州太守。蔡邕与门人议谥曰文忠先生。有集二卷。〉

　　【与刘伯宗绝交诗】

　　北山有鸱。不洁其翼。飞不正同。寝不定息。饥则木揽。饱则泥伏。饕餮贪污。臭腐是食。填肠满嗉。嗜欲无极。长鸣呼凤。谓凤无德。凤之所趣。与子异域。永从此决。各自努力。

　　

　　后汉灵帝刘宏

　　〈宏。章帝玄孙。世封解渎亭侯。永康元年。桓帝崩。无子。奉迎即位。改元四。建宁、熹平、光和、中平。在位二十二年。中平六年卒。年三十四。谥曰孝灵皇帝。〉

　　【招商歌】

　　

　　凉风起兮日照渠。青荷书偃叶夜舒。惟日不足乐有馀。清丝流管歌玉凫。千年万岁嘉难逾。

　　郦炎

　　〈炎。字文胜。范阳人。灵帝时。州郡辟命。皆不就。后风病。妻始产而惊死。妻家讼之。熹平六年死狱中。年二十八。有集二卷。〉

　　【诗二首】

　　大道夷且长。窘路狭且促。修翼无卑栖。远趾不步局。舒吾陵霄羽。奋此千里足。超迈绝尘驱。倏忽谁能逐。贤愚岂常类。禀性在清浊。富贵有人籍。贫贱无人录。通塞苟由已。吉士不相卜。陈平敖里社。韩信钓河曲。终居天下宰。食此万钟禄。德音流千载。功名重山狱。

　　灵芝生河洲。动摇因洪波。兰荣一何晚。严霜瘁其柯。哀哉二芳草。不植太山阿。文质道所贵。遭时用有嘉。绛灌临衡宰。谓谊崇浮华。贤才抑不用。远投荆南沙。抱玉乘龙骥。不逢乐与和。安得孔仲尼。为世陈四科。

　　桓麟

　　〈麟。字元凤。沛郡龙亢人。辟司徒掾。桓帝初为议郎。侍讲禁中。出为许令。病免。以母丧哀毁卒。有集二卷。〉

　　【答客诗】

　　

　　邈矣甘罗。超等绝伦。伊彼杨乌。命世称贤。嗟予蠢。弱。殊才伟年。仰惭二子。俯愧过言。

　　【客示桓麟诗】

　　甘罗十二。杨乌九龄。昔有二子。今则桓生。参差等踪。异世齐名。

　　应季先

　　〈季先。汝南人。曾为巴郡太守。〉

　　【美严王思诗】

　　

　　乘彼西汉。潭潭其渊。君子恺悌。作民二亲。没世遗爱。式镜后人。

　　侯瑾

　　〈瑾。字子瑜。敦煌人。桓帝时。徵有道。复徵博士。皆不至。有集二卷。〉

　　【歌诗】

　　周公为司马。白鱼入王舟。

　　【述志诗】

　　嫫母升玉堂。

　　秦嘉

　　〈嘉。字士会。陇西人。桓帝时。仕郡。举上计掾入洛。除黄门郎。病卒于津乡亭。〉

　　【述婚诗】

　　群祥既集。二族交欢。敬兹新姻。六礼不愆。羔雁总备。玉帛笺笺。君子将事。威仪孔闲。猗兮容兮。穆矣其言。

　　纷彼婚姻。祸福之由。卫女与齐。褒姒灭周。战战竞竞。惧德不仇。神启其吉。果获令攸。我之爱矣。荷天之休。

　　【赠妇诗】

　　暧暧白日。引曜西倾。啾啾鸡雀。群飞赴楹。皎皎明月。煌煌列星。严霜凄怆。飞雪覆庭。寂寂独居。寥寥空室。飘飘帷帐。荧荧华烛。尔不是居。帷帐何施。尔不是照。华烛何为。

　　【赠妇诗】三首

　　嘉为郡上掾其妻徐淑。寝疾还家。不获面别。赠诗云尔。

　　人生譬朝露。居世多屯蹇。忧艰常早至。欢会常苦晚。念当奉时役。去尔日遥远。遣车迎子还。空往复空返。省书情凄怆。临食不能饭。独坐空房中。谁与相劝勉。长夜不能眠。伏枕独展转。忧来如循环。匪席不可卷。

　　皇灵无私亲。为善荷天禄。伤我与尔身。少小罹茕独。既得结大义。欢乐苦不足。念当远离别。思念叙款曲。河广无舟梁。道近隔丘陆。临路怀惆怅。中驾正踯躅。浮云起高山。悲风激深谷。良马不乃鞍。轻车不转毂。针药可屡进。愁思难为数。贞士笃终始。恩义可不属。

　　肃肃仆夫征。锵锵扬和铃。清晨当引迈。束带待鸡鸣。顾看空室中。仿佛相姿形。一别怀万恨。起坐为不宁。何用叙我心。遗思致款诚。宝钗好耀首。明镜可鉴形。芳香去垢秽。素琴有清声。诗人感木瓜。乃欲答瑶琼。愧彼赠我厚。惭此往物轻。虽知未足报。贵用叙我情。

　　【答妇诗】

　　哀人易感伤。

　　【诗】

　　过辞二亲墓。振策陟长衢。

　　【诗】

　　严石郁嵯峨。

　　徐淑

　　〈淑。陇西人。黄门郎秦嘉妻。有集一卷。〉

　　【答秦嘉诗】

　　妾身兮不令。婴疾兮来归。沉滞兮家门。历时兮不差。旷废兮侍觐。情敬兮有违。君今兮奉命。远适兮京师。悠悠兮离别。无因兮叙怀。瞻望兮踊跃。伫立兮徘徊。思君兮感结。梦想兮容晖。君发兮引迈。去我兮日乖。恨无兮羽翼。高飞兮相追。长吟兮永叹。泪下兮沾衣。

　　仇靖

　　〈靖。字汉德。武都下辨人。为郡从史。〉

　　【李翕析里桥郙阁颂新诗】

　　

　　兮水兑之间。高山崔隗兮不流荡荡。地既塉确兮与寇为邻。以析分。或失绪业兮至于困贫。危危累卵兮圣朝闵怜。镸毛艾究兮幼。救倾兮全育遗。劬劳日稷兮惟惠勤勤。黄邵朱龚兮盖不充赢兮百姓欢欣。佥曰太平兮文翁复存。

　　赵壹

　　〈壹。字元叔。汉阳西县人。光和初。举郡上计。十辟公府。并不就。有集二卷。〉

　　【秦客诗】

　　

　　河清不可俟。人命不可延。顺风激靡草。富贵者称贤。文籍虽满腹。不如一囊钱。伊优北堂上。抗髒倚门边。

　　【鲁生歌】

　　势家多所宜。亥吐自成珠。被褐怀金玉。兰蕙化为刍。贤者虽独悟。所困在群愚。且各守尔分。勿复空驰驱。哀哉复哀哉。此是命矣夫。  
　 



　　后汉少帝刘辩

　　〈辩。灵帝长子。养于史道人家。谓之史侯。中平六年四月。即位。改元平熹。八月改元昭宁。在位六月。董卓废弘农王。〉

　　【悲歌】

　　

　　天道易兮我何艰。弃万乘兮退守蕃。逆臣见迫兮命不延。逝将去汝兮适幽玄。

　　【唐姬起舞歌】

　　

　　皇天崩兮后土颓。身为帝王兮命夭摧。死生路异兮从此乖。奈我茕独兮心中哀。

　　蔡邕

　　〈邕。字伯喈。陈留圉人。建宁三年。辟司徒乔玄府。出补河平长。召拜郎中。校书东观。迁议郎。董卓为司空。徵属祭酒。补侍御史。迁尚书。寻为侍中。初平元年。拜左中郎将。封高阳侯。三年。卓诛。坐下狱死。年六十一。有集二十卷。〉

　　【饮马长城窟行】

　　青青河边草。绵绵思远道。远道不可思。宿昔梦见之。梦见在我傍。忽觉在他乡。他乡各异县。展转不可见。枯桑知天风。海水知天寒。入门各自媚。谁肯相为言。客从远方来。遗我双鲤鱼。呼儿烹鲤鱼。中有尺素书。长跪读素书。书中竟何如。上有加餐食。下有长相忆。

　　【歌】

　　

　　练余心兮浸太清。涤秽浊兮存正灵。和液畅兮神气宁。情志泊兮心亭亭。嗜欲息兮无由生。踔宇宙而遗俗兮眇翩翩而独征。

　　【答对元式诗】

　　伊余有行。爰戾兹邦。先进博学。同类率从。济济群彦。如云如龙。君子博文。贻我德音。辞之集矣。穆如清风。

　　【答卜元嗣诗】

　　斌斌硕人。贻我以文。辱此休辞。非余所希。敢不酬答。赋诵以归。

　　【翠鸟诗】

　　庭陬有若榴。绿叶含丹荣。翠鸟时来集。振翼修形容。回顾生碧色。动摇扬缥青。幸脱虞人机。得亲君子庭。驯心托君素。雌雄保百龄。

　　【初平诗】

　　暮宿河南怅望。天阴雨雪滂滂。

　　【酸枣令刘熊碑诗】

　　

　　清和穆铄。宋惟乾巛。惟狱降灵。笃生我君。服骨睿圣。允钟厥醇。诞生歧嶷。言协典坟。懿德震耀。孝行通神。动履规绳。文彰彪缤。成是正服。以道德民。

　　有父子然后有君臣。理财正辞。束帛戋戋。梦刻像。鹤鸣一震。天临保汉。实生勋。明试赋授。夷夏已亲。嘉锡来抚。潜化如神。其神伊何。录不伤人。

　　猗欤明哲。秉道之枢。养之福。匪德之隅。渊乎其长。涣乎成功。政暇民豫。新我通。用行则达。以诱我邦。赖兹刘父。用说其蒙。泽零年丰。黔首歌颂。

　　赵岐

　　〈岐。字邠卿。京兆长陵人。初名嘉。字台卿。顺帝时。仕州郡。病废。永兴中。辟司空房植掾。后辟大将军梁冀府。举理剧。为皮氏长。延熹初。以忤宦官逃难四方。后遇赦。辟司徒胡广府。擢并州刺史。坐党事免。中平初。徵拜议郎。献帝西都。复拜议郎。迁太仆。兴平初。奉使荆州。建安六年卒。年九十馀。〉

　　【歌】

　　

　　国有逸民。姓赵氏名嘉。有志无时。命也奈何。

　　孔融

　　〈融。字文举。灵帝时。辟司徒杨赐府。中平初。举高第。为侍御史。病免。辟司空掾。拜中军侯。迁虎贲中郎将。献帝初。以忤董卓左转议郎。出为北海相。刘备表为青州刺史。建安元年。为袁谭所攻。城陷出奔。徵为匠作大匠。迁少府。以忤曹操免。复为太中大夫。与刘桢、王粲、陈琳、阮瑀、徐干、应玚为建安七子。数以书争曹操。十三年为操所害。年六十五。有集十卷。〉

　　【离合作郡姓名字诗】

　　渔父屈节。水潜匿方。与峕进止。出行施张。吕公矶钓。阖口渭旁。九域有圣。无土不王。好是正直。女回于匡。海外有截。隼逝鹰扬。六翮将奋。羽仪未彰。虵龙之蛰。俾也可忘。玟璇隐曜。美玉韬光。无名无誉。放言深藏。按辔安行。谁谓路长。

　　【临终诗】

　　言多令事败。器漏苦不密。河溃蚁孔端。山坏由猿穴。涓涓江汉流。天窗通冥室。谗邪害公正。浮云翳白日。靡辞无忠诚。华繁竟不实。人有两三心。安能合为一。三人成市虎。浸渍解胶漆。生存多所虑。长寝万事毕。

　　【六言诗三首】

　　汉家中叶道微。董卓作乱乘衰。僣上虐下专威。万官惶布莫违。百姓惨惨心悲。

　　郭李分争为非。迁都长安思归。瞻望关东可哀。梦想曹公归来。

　　从洛到许巍巍。曹公忧国无私。减去厨膳甘肥。群僚率从祁祁。虽得俸禄常饥。念我苦寒心悲。

　　【诗】

　　

　　坐上客恒满。樽中饮不空。

　　辛延年

　　〈延年。爵里不祥。〉

　　【羽林郎诗】

　　昔有霍家姝。姓冯名子都。依倚将军势。调笑酒家胡。胡姬年十五。春日独当垆。长裾加理带。广袖合欢襦。头上蓝田玉。耳后大秦珠。两鬟何窈窕。一世良所无。一鬟五百万。两鬟千万馀。不意金吾子。娉婷过我庐。银鞍何煜爚。翠盖空踟蹰。就我求清酒。丝绳提玉壶。就我求珍肴。金盘鲙鲤鱼。贻我青铜镜。结我红罗裾。不惜红罗裂。何论轻贱躯。男儿爱后妇。女子重前夫。人生有新故。贵贱不相逾。多谢金吾子。私爱徒区区。

　　宋子侯〈 逯案。续汉志有宋子一地。〉

　　【董娇饶诗】

　　洛阳城东路。桃李生路傍。花花自相对。叶叶自相当。春风南北起。花叶正低昂。不知谁家子。提笼行采桑。纤手折其枝。花落何飘飏。请谢彼姝子。何为见损伤。高秋八九月。白露变为霜。终年会飘堕。安得久馨香。秋时自零落。春月复芬芬。何如盛年去。欢爱永相忘。吾欲竟此曲。此曲愁人肠。归来酌美酒。挟瑟上高堂。

　　蔡琰

　　〈琰。字文姬。伯喈女。适河东卫仲道。夫亡无子。归宁于家。兴平中。大乱。琰为胡骑所获。没於南匈奴左贤王。在胡十二年。生二子。后为曹操赎归。重嫁陈留董祀。〉

　　【悲愤诗】

　　

　　汉季失权柄。董卓乱天常。志欲图篡弑。先害诸贤良。逼迫迁旧邦。拥主以自强。海内兴义师。欲共讨不祥。卓众来东下。金甲耀日光。平土人脆弱。来兵皆胡羌。猎野围城邑。所向悉破亡。斩无孑遗。尸骸相掌拒。马边县男头。马后载妇女。长驱西入关。回路险且阻。还顾邈冥冥。肝脾为烂腐。所略有万计。不得令屯聚。或有骨肉俱。欲言不敢语。失意几微间。辄言毙降虏。要当以亭刃。我曹不活汝。岂复惜性命。不堪其詈骂。或便加棰杖。毒痛参并下。旦则号泣行。夜则悲吟坐。欲死不能得。欲生无一可。彼苍者何辜。乃遭此扇厄祸。边荒与华异。人俗少义理。处所多霜雪。胡风春夏起。翩翩吹我衣。肃肃入我耳。感时念父母。哀叹无穷已。有客从外来。闻之常欢喜。迎问其消息。辄复非乡里。邂逅徼时愿。骨肉来迎己。己得自解免。当复弃儿子。天属缀人心。念别无会期。存亡永乖隔。不忍与之辞。儿前抱我颈。问母欲何之。人言母当去。岂复有还时。阿母常仁恻。念何更不慈。我尚未成人。柰何不顾思。见此崩五内。恍惚生狂痴。号泣手抚摩。当发复回疑。兼有同时辈。相送告离别。慕我独得归。哀叫声摧裂。马为立踟蹰。车为不转辙。观者皆歔欷。行路亦鸣咽。去去割情恋。遄征日遐迈。悠悠三千里。何时复交会。念我出腹子。胸臆为摧败。既至家人尽。又复无中外。城郭为山林。庭宇生荆艾。白骨不知谁。从横莫覆盖。出门无人声。豺狼号且吠。茕茕对孤景。怛咤糜肝肺。登高远眺望。魂神忽飞逝。奄若寿命尽。旁人相宽大。为复强视息。虽生何聊赖。托命於新人。竭心自勖厉。流离成鄙贱。常恐复捐废。人生几何时。怀忧终年岁。

　　嗟薄祜兮遭世患。宗族殄兮门户单。身执略兮入西关。历险阻兮之羌蛮。山谷眇兮路漫漫。眷东愿兮但悲欢。冥当寝兮不能安。饥当食兮不能餐。常流涕兮眦不乾。薄志节兮念死难。虽苟活兮无形颜。惟彼方兮远阳精。阴气凝兮雪夏零。沙漠壅兮尘冥冥。有草木兮春不荣。人似兽兮食臭腥。言兜离兮状窈停。岁聿暮兮时迈征。夜悠长兮禁门扃。不能寝兮起屏营。登明殿兮临广庭。玄云合兮翳月星。北风厉兮肃冷冷。胡笳动兮边马鸣。孤雁归兮声嘤嘤。乐人兴兮弹琴筝。音相和兮悲且清。心吐思兮胸愤盈。欲舒气兮恐彼惊。含哀咽兮涕沾颈。家既迎兮当归宁。临长路兮捐所生。儿呼母兮啼失声。我掩耳兮不忍听。追持我兮走茕茕。顿复起兮毁颜形。还顾之兮破人情。心恒绝兮死复生。

　　【诗】

　　长笛声奏苦。

　　【附】

　　【胡笳十八拍】

　　

　　我生之初尚无为。我生之后汉祚衰。天不仁兮降乱离。地不仁兮使我逢此时。干戈日寻兮道路危。民卒流亡兮共哀悲。烟尘蔽野兮胡虏盛。志音乖兮节义亏。对殊俗兮非我宜。遭恶辱兮当告谁。笳一会兮琴一拍。心愤怨兮无人知。

　　戎羯逼我兮为室家。将我行兮向天涯。云山万里兮归路遐。疾风千里兮扬尘沙。人多暴猛兮如虺蛇。控弦被甲兮为骄奢。两拍张弦兮弦欲绝。志摧心折兮自悲嗟。

　　越汉国兮入胡城。亡家失身兮不如无生。毡裘为裳兮骨肉震惊。羯膻为味兮枉遏我情。鞞鼓喧兮从夜达明。胡风浩浩兮暗塞营。伤今感昔兮三拍成。衔悲畜恨兮何时平。

　　无日无夜兮不思我乡土。禀气含生兮莫过我最苦。天灾国乱兮人无主。唯我薄命兮没戎虏。殊俗心异兮身难处。嗜欲不同兮谁可与语。寻思涉历兮多艰阻。四拍成兮益凄楚。

　　雁南征兮欲寄边声。雁北归兮为得汉音。雁飞高兮邈难寻。空断肠兮思愔愔。攒眉向月兮抚雅琴。五拍冷冷兮意弥深。

　　冰霜凛凛兮身苦寒。饥对肉酪兮不能餐。夜闻陇水兮声呜咽。朝见长城兮路沓漫。追思往日兮行李难。六拍悲兮欲罢弹。

　　日暮风悲兮边声四起。不知愁以兮说向谁是。原野萧条兮烽戍万里。俗贱老弱兮少壮为美。逐有水草兮安家葺垒。牛羊满野兮聚如蜂蚁。草尽水竭兮羊马皆徙。七拍流恨兮恶居於此。

　　为天有眼兮何不见我独漂流。为神有灵兮何事处我天南海北头。我不负天兮何配我殊匹。我不负神兮神何殛我越荒州。制兹八拍兮拟俳优。何知曲成兮心转愁。

　　天无涯兮地无边。我心愁兮亦复然。生倏忽兮如白驹之过隙。然不得欢乐兮当我之盛年。怨兮欲问天。天苍苍兮上无缘。举头仰望兮空云烟。九拍怀情兮谁与传。

　　城头烽火不曾灭。疆场征战何时歇。杀气朝朝冲塞门。胡风夜夜吹边月。故乡隔兮音尘绝。哭无声兮气将咽。一生辛苦兮缘离别。十拍悲深兮泪成血。

　　我非贪生而恶死。不能捐身兮心有以。生仍冀得兮归桑梓。死当埋骨兮长已矣。日居月诸兮在戎垒。胡人宠我兮有二字。鞠之育之兮不羞耻。愍之念之兮生长边鄙。十有一拍兮因兹起。哀响缠绵兮彻心髓。

　　东风应律兮暖气多。知是汉家天子兮布阳和。羌胡蹈舞兮共讴歌。两国交欢兮罢兵戈。忽遇汉使兮称近诏。遣千金兮赎妾身。喜得生还兮逢圣君。嗟别稚子兮会无因。十有二拍兮兮哀乐均。去住两情兮难具陈。

　　不谓残生兮却得旋归。抚抱胡儿兮泣下沾衣。汉使迎我兮四牡騑騑。号失声兮谁得知。与我生死兮逢此时。愁为子兮日无光辉。焉得羽翼兮将汝归。一步一远兮足难移。魂消影绝兮恩爱遗。十有三拍兮弦急调悲。肝肠搅刺兮人莫我知。

　　身归国兮儿莫之随。心悬悬兮长如饥。四时万物兮有盛衰。唯我愁苦兮不暂移。山高地阔兮见汝无期。更深夜阑兮梦汝来斯。梦中执手兮一喜一悲。觉悟后痛吾心兮无休歇时。十有四拍兮涕泪交垂。河水东流兮心是思。

　　十五拍兮节调促。气填胸兮谁识曲。处穹庐兮偶殊俗。愿得归兮天从欲。再还汉国兮欢心足。心有怀兮愁转深。日月无私兮曾不照临。子母分离兮意难任。同天隔越兮如商参。生死不相知兮何处寻。

　　十六拍兮思茫茫。我与儿兮各一方。日东月西兮徒相望。不得相随兮空断肠。对萱草兮忧不忘。弹鸣琴兮情何伤。今别子兮归故乡。旧怨平兮新怨长。泣血仰头兮诉苍苍。胡为生兮独罹此殃。

　　十七拍兮心鼻酸。关山阻修兮行路难。去时怀土兮心无绪。来时别儿兮思漫漫。塞上黄蒿兮枝枯叶乾。沙场白骨兮刀痕箭瘢。风霜凛凛兮春夏寒。人马饥豗兮筋力单。岂知重得兮入长安。叹息欲绝兮泪阑干。

　　胡笳本自出胡中。缘琴翻出音律同。十八拍兮曲虽终。响有馀兮思无穷。是知丝竹微妙兮均造化之功。哀乐各随人心兮有变则通。胡与汉兮异域殊风。天与地隔兮子西母东。苦我怨气兮浩於长空。六合虽广兮受之应不容。

　　仲长统

　　〈统。字公理。山阳高平人。建安中。荀彧举为尚书郎。寻参丞相军事。延元年卒。年四十一。〉

　　【见志诗二首】

　　飞鸟遗迹。蝉蜕亡壳。腾蛇弃鳞。神龙丧角。至人能变。达士拔俗。乘云无辔。骋风无足。垂露成帏。张霄成幄。沆瀣当餐。九阳代烛。恒星艳珠。朝霞润玉。六合之内。恣心所欲。人事可遗。何为局促。

　　大道虽夷。见几者寡。任意无非。适物无可。古来绕绕。委曲如Ａ１７。百虑何为。至要在我。寄愁天上。埋忧地下。叛散五经。灭弃风雅。百家杂碎。请用从火。抗志山西。游心海左。元气为舟。微风为柁。敖翔太清。纵意容冶。

　　【诗】

　　春云为马。秋风为驷。按之不迟。劳之不疾。  
　 


　　【杂歌谣辞】

　　【歌辞】

　　【渔阳民为张堪歌】

　　

　　桑无附枝。麦穗两歧。张君为政。乐不可支。

　　【临淮吏人为宋晖歌】

　　

　　彊直自遂。南阳朱季。吏畏其威。民怀其惠。

　　【凉州民为樊晔歌】

　　

　　游子常苦贫。力子天所富。宁见乳虎穴。不入冀府寺。大笑期必死。忿怒或见置。嗟我樊府君。安可再遭值。

　　【董少平歌】

　　

　　枹鼓不鸣董少平。

　　【郭乔卿歌】

　　

　　厥德仁明郭乔卿。中正朝廷上下一平。

　　【蜀中为费贻歌】

　　

　　节义至仁费奉君。不仕乱世。不避恶君。

　　【鲍司隶歌】

　　

　　鲍氏骢。三人司隶再入公。马虽瘦。行步工。

　　【通博南歌】

　　

　　汉德广。开不宾。度博南。越兰津。度兰仓。为他人。

　　【蜀郡民为廉范歌】

　　

　　廉叔度。来何暮。不禁火。民安作。平生无襦今五袴。

　　【苍梧人为陈临歌】

　　

　　苍梧陈君恩广大。令死罪囚有后代。德参古贤天报施。

　　【又】

　　苍梧府君惠反死。能令死人不绝嗣。

　　【乡人为秦护歌】

　　

　　冬无袴。有秦护。

　　【魏郡舆人歌】

　　

　　我有枳棘。岑君伐之。我有蟊贼。岑君遏之。狗吠不惊。足下生蝥合脯鼓腹。焉知凶灾。我喜我生。独于斯时。美矣岑君。於戏休兹。

　　【范史云歌】

　　

　　甑中生尘范史云。釜中生鱼范莱芜。

　　【顺阳吏民为刘陶歌】

　　

　　有气力勇猛能以死易生者。得数百人。皆严兵待命。於是覆案奸轨。所按发若神。以病免。吏民思而歌之。

　　悒然不乐。思我刘君。何时复来。安此下民。

　　【董逃歌】

　　

　　承乐世董逃。游四郭董逃。蒙天恩董逃。带金紫董逃。行谢恩董逃。整车骑董逃。垂欲发董逃。与中辞董逃。出西门董逃。瞻宫殿董逃。望京城董逃。日夜绝董逃。心摧伤董逃。

　　【交阯兵民为贾琮歌】

　　

　　贾父来晚。使我先反。今见清平。吏不敢饭。

　　【皇甫嵩歌】

　　

　　天下大乱兮市为墟。母不保子兮妻失夫。赖得皇甫兮复安居。

　　【洛阳人为祝良歌】

　　

　　天久不雨。烝民失所。天王自出。祝令特苦。精符感应。滂沱而下。

　　【巴人歌陈纪山】

　　

　　筑室载直梁。国人以贞真。邪娱不扬目。狂行不动身。奸轨僻乎远。理义协乎民。

　　【汲县长老为崔瑗歌】

　　

　　上天降神明。锡我仁慈父。临民布德泽。恩惠施以序。穿沟广溉灌。决渠作甘雨。）

　　【崔君歌】

　　

　　讠毕治小序兮稼穑分。天赐我兮此崔君。

　　【彭子阳歌】

　　

　　时岁仓卒。盗贼纵横。大戟强弩不可当。赖遇贤令彭子阳。

　　【王世容歌】

　　

　　王世容。治无双。省徭役。盗贼空。

　　【巴郡人为吴资歌】

　　

　　习习晨风动。澍雨润禾苗。我后恤时务。我人以优饶。

　　【又歌】

　　望远忽不见。惆怅当徘徊。恩泽实难忘。悠悠心永怀。

　　【六县吏人为爰珍歌】

　　

　　我有田畴。爰父殖置。我有子弟。爰父教诲。

　　【谣辞】

　　【后时蜀中童谣】

　　

　　黄牛白腹。五铢当复。

　　【会稽童谣】

　　

　　弃我戟。捐我矛。盗贼尽。吏皆休。

　　【同前】

　　

　　城上乌鸣哺父母。府中诸吏皆孝友。

　　【河内谣】

　　

　　王稚子。世未有。平徭役。百姓喜。

　　【顺帝末京都童谣】

　　

　　直如弦。死道边。曲和钩。反封侯。

　　【蜀郡童谣】

　　

　　两日出。天兵戢。

　　【益都民为王忳谣】

　　

　　信哉少林世为遇。飞被走马与鬼语。

　　【恒农童谣】

　　

　　君不我忧。人何以休。不行界署。焉知人处。

　　【桓帝初天下童谣】

　　

　　小麦青青大麦枯。谁当获者妇与姑。丈夫何在西击胡。吏卖马。君具车。请为诸君鼓咙胡。

　　【桓帝初城上乌童谣】

　　

　　城上乌。尾毕逋。公为吏。子为徒。一徒死。百乘车。车班班。入河间。河间姹女工数钱。以钱为室金为堂。石上慊慊舂黄粱。梁下有悬鼓。我欲击之丞卿怒。

　　【桓帝时京都童谣】

　　

　　游平卖印自有平。不辟豪贤及大姓。

　　【桓帝末京都童谣】

　　

　　白盖小车何延延。河间来合谐。河间来合谐。

　　【桓帝末京都童谣】

　　

　　茅田一顷中有井。四方纤纤不可整。嚼复嚼。今年尚可后年饶。

　　【乡人谣】

　　

　　天下规矩。房伯武。因师获印。周仲进。

　　【二郡谣】

　　

　　汝南太守范孟博。南阳宗资主画诺。南阳太守岑公孝。弘农成瑨但坐啸。

　　【太学中谣】

　　

　　天下忠诚窦游平。天下义府陈仲举。天下德弘刘仲承。

　　【右三君】

　　天下模楷李元礼。天下英秀王叔茂。天下良辅杜周甫。天下冰凌朱季陵。天下忠贞魏少英。天下好交荀伯条。天下稽古刘伯祖。天下才英赵仲经。

　　【右八俊】

　　天下和雍郭林宗。天下慕恃夏子治。天下英藩尹伯元。天下清苦羊嗣祖。天下珤金刘叔林。天下雅志蔡孟喜。天下卧虎巴恭祖。天下通儒宗孝初。

　　【右八顾】

　　海内贵珍陈子鳞。海内忠烈张元节。海内謇谔范孟博。海内通士檀文友。海内彬彬范仲真。海内珍好岑公孝。海内所称刘景升。

　　【右八及】

　　海内贤智王伯义。海内修整蕃嘉景。海内贞良秦平王。海内珍奇胡母季皮。海内光光刘子相。海内依怙王文祖。海内严恪张孟卓。海内清明度博平。

　　【右八厨】

　　【京兆为李燮谣】

　　

　　我府君。道教举。恩如春。威如虎。刚不吐。柔不茹。爱如母。训如父。

　　【灵帝末京都童谣】

　　

　　侯非侯。王非王。千乘万骑上北芒。

　　【献帝初京都童谣】

　　

　　千里草。何青青。十日卜。不得生。

　　【献帝初童谣】

　　

　　燕南垂。赵北际。中央不合大如砺。唯有此中可避世。

　　【初平中长安谣】

　　

　　头白皓然。食不充粮。裹衣蹇裳。当还故乡。圣王愍念。悉用补郎。舍是布衣。被彼玄黄。

　　【兴平中吴中童谣】

　　

　　黄金车。班兰耳。开阊门。出天子。

　　【建安初荆州童谣】

　　

　　八九年间始欲衰。至十三年无孑遗。

　　【汉末洛中童谣】

　　

　　虽有千黄金。无如我斗粟。斗粟自可饱。千金何所直。

　　【汉末江淮间童谣】

　　

　　大兵如市。人死如林。持金易粟。粟贵於金。

　　【京师为光禄茂才谣】

　　

　　欲得不能。光禄茂才。

　　【阎君谣】

　　

　　阎君赋政。既明且昶。去苛去碎。动以礼让。

　　【东门奂谣】

　　

　　东门奂。取吴半。吴不足。济阴续。

　　【商子华谣】

　　

　　石里之勇商子华。暴虎见之藏爪牙。

　　【时人谣】

　　

　　五侯之斗血成江。

　　【擿洛谣】

　　

　　剡者配姬以放贤。山崩水溃纳小人。家伯罔主异哉震。

　　【京师为唐约谣】

　　

　　治身无嫌。唐仲谦。

　　【蒋横遘祸时童谣】

　　

　　君用谗慝。忠烈是殛。鬼怨神怒。妖气充塞。

　　【锡山古谣】

　　

　　有锡兵。无锡宁。

　　【时人为三茅君谣】

　　茅山连金陵。江湖据下流。三神乘白鹤。各在一山头。佳雨灌畦稻。陆地亦复周。妻子保堂室。使我无百忧。白鹤翔青天。何时复来游。

　　【谚语】

　　【光武述时人语】

　　

　　关东觥觥。《郭子》横。

　　【时人为郭况语】

　　

　　洛阳多钱郭氏室。月夜书昼富无匹。

　　【时人为郭况语】

　　

　　洛阳多钱。郭氏万千。

　　【光武引谚】

　　

　　贵易交。富易妻。

　　【宋弘引语】

　　贫贱之知不可忘。糟糠之妻不下堂。

　　【南阳为杜师语】

　　

　　前有召父。后有杜母。

　　【时人为廉范语】

　　

　　前有管鲍。后有庆廉。

　　【章帝引谚】

　　

　　【班固引谚论经方】

　　

　　有病不治。常得中医。

　　【班昭女诫引鄙谚】

　　

　　生男如狼。犹恐其尫。生女如鼠。犹恐其虎。

　　【王逸引谚】

　　

　　政如冰霜。奸轨消亡。威如雷霆。寇贼不生。

　　【虞诩引谚】

　　

　　关西出将。关东出相。

　　【王符引谚论得贤】

　　

　　一犬吠形。百犬吠声。

　　【京师为黄香号】

　　

　　天下无双。江夏黄童。

　　【人为高慎语】

　　

　　嶷然不语。名高孝甫。

　　【颍川为荀爽语】

　　

　　荀氏八龙。慈明无双。

　　【崔实引农家谚】

　　上火不落。下火滴沰。

　　【崔寔引里语】

　　

　　一岁再赦。奴儿喑噁。

　　【李固引语】

　　

　　善人在患。饥不及餐。

　　【益州长为尹就谚】

　　

　　虏来尚可。尹来杀我。

　　【天下为贾彪语】

　　

　　贾氏三虎。伟节最怒。

　　【应劭引俚语论正失】

　　

　　狐欲渡河。无奈尾河。

　　【应劭引俚语论愆礼】

　　

　　妇死腹悲。唯身知之。

　　【应劭引里语论日蚀】

　　

　　不救蚀者。出行遇语。

　　【应劭引里语论主客】

　　

　　越陌度阡。更为客主。

　　【应劭引里语论谳狱】

　　

　　县官漫漫。冤死者半。

　　【应劭引里语】

　　

　　仕宦不止车生耳。

　　【应劭引语论正失】

　　

　　金不可作。世不可度。

　　【时人为庞氏语】

　　

　　庐里诸庞。凿井得铜。买奴得翁。

　　【民为二殽语】

　　

　　东殽西殽。渑池所高。

　　【南阳为卫修陈茂语】

　　

　　卫修有事。陈茂治之。卫修无事。陈茂杀之。

　　【公沙六龙】

　　

　　公沙六龙。天下无双。

　　【民为五门语】

　　

　　苑中三公。馆下二卿。五门嚄々。但闻豚声。

　　【时人为作奏语】

　　

　　作奏虽工。宜去葛龚。

　　【高诱引谚论毁誉】

　　

　　欲人不知。莫如不为。

　　【武陵人为黄氏兄弟谚】

　　

　　天有冬夏。人有二黄。

　　【时人为杨氏四子语】

　　

　　三苗不止。四珍复起。

　　【羊元引谚】

　　

　　孤犊触乳。骄子詈母。

　　【古谚】

　　

　　虽有神药。不如少年。虽有珠玉。不如金钱。

　　【时人为郭典语】

　　

　　郭君围堑。董将不许。几令狐狸。化为豺虎。赖我郭君。不畏强御。转机之间。敌为穷虏。猗猗惠君。实完疆土。

　　【时人为周泽语】

　　

　　居世不谐为太常妻。一岁三百六十日。三百五十九日齐。一日不齐醉如泥。既作事。复低迷。

　　【崔实引语】

　　

　　小民发如韭。剪复生。头如鸡。割复鸣。吏不必可畏。从来必可轻。奈何欲望平。

　　【时人为桓典语】

　　

　　行行且止。避骢御史。

　　【益都乡里为柳宗语】

　　

　　得黄金一笥。不如为柳伯骞所识。

　　【时人为贡举语】

　　

　　举秀才。不知书。举孝廉。父别居。寒素清白浊如泥。高第良将怯如黾。

　　【宣城为封使君语】

　　

　　无作封使君。生来治民死食民。

　　【益都为任文公语】

　　

　　任文公。智无双。

　　【马皇后引俗语】

　　

　　时无赭。浇黄土。

　　【崔寔引里语】

　　

　　州郡记。如霹雳。得诏书。但挂壁。

　　【崔寔引农语】

　　二月昏。参星夕。杏花盛。桑椹赤。

　　河射角。堪夜作。犁星没。水生骨。

　　【京师为袁成谚】

　　

　　事不谐。诣文开。

　　【天下为四侯语】

　　

　　左回天。具独坐。徐卧虎。唐两堕。

　　【京师为张盘语】

　　

　　闻清白。张子石。

　　【人为徐闻县谚】

　　

　　欲拔贫。诣徐闻。

　　【京师为鲍永鲍恢语】

　　

　　贵戚敛手避二鲍。

　　【时人为折氏谚】

　　

　　折氏客谁。朱云卿段节英。中有佃子赵仲平。但说天文论五经。

　　【王符引谚论守边】

　　

　　痛不著身言忍之。钱不出家言与之。

　　【三府为朱震语】

　　

　　车如鸡栖马如狗。疾恶如风朱伯厚。

　　【时人为贡举语】

　　

　　古人欲达勤诵经。今民图官勉治生。

　　【赵岐引南阳旧语】

　　

　　前队大夫范仲公。盐蒜果共一筒。

　　【考城为仇览谚】

　　

　　父母何在在我庭。化我鸤枭哺所生。

　　【时人为孔氏兄弟语】

　　

　　鲁国孔氏好读经。兄弟讲诵皆可听。学士来者有声名。不过孔氏那得成。

　　【华容女子狱中歌吟】

　　

　　不意李立为贵人。

　　【阚骃引语】

　　

　　仕宦不偶值冀部。

　　幽冀之人钝如椎。

　　【王符引谚论考绩】

　　

　　曲木恶直绳。重罚恶明证。

　　【时人为王符语】

　　

　　徒见二千石。不如一缝掖。

　　【乡里为雷义陈重语】

　　

　　胶漆自谓坚。不如雷与陈。

　　【郑玄引俗语】

　　

　　隐疾难为医。

　　【时人为吕布语】

　　

　　人中有吕布。马中有赤兔。

　　【关中为游殷谚】

　　

　　生有知人之明。死有贵神之灵。

　　【京师为戴凭语】

　　

　　解经二不穷。戴侍中。

　　【京师为井丹语】

　　

　　五经纷纶。井大春。

　　【时人为王君公语】

　　

　　避世墙东。王君公。

　　【京师为杨政语】

　　

　　说经铿铿。杨子行。

　　【京师为祁圣元号】

　　

　　论难僠僠。祁圣元。

　　【寿春乡里为召驯语】

　　

　　德得恂恂。召伯春。

　　【时人为丁鸿语】

　　

　　殿中无双。丁孝公。

　　【京兆乡里为冯豹语】

　　

　　道德彬彬。冯仲文。

　　【诸儒为贾逵语】

　　

　　问事不休。贾长头。

　　【关中为鲁丕语】

　　

　　五经复兴。鲁叔陵。

　　【诸儒为杨震语】

　　

　　关西孔子。杨伯起。

　　【时人为许慎语】

　　

　　五经无双。许叔重。

　　【京师为周举语】

　　

　　五经从横。周宣光。

　　【京师为胡广语】

　　

　　万事不理。问伯始。天下中庸。有胡公。

　　【时人为任安语】

　　

　　欲知仲桓。问任安。

　　居今行古。任定祖。

　　【时人为陈嚣语】

　　

　　关东说诗。陈君期。

　　【诸儒为刘恺语】

　　

　　难经伉伉。刘太常。

　　【人为许晏谚】

　　

　　殿上成群。许伟君。

　　【乡里为茨充号】

　　

　　一马两车。茨子河。

　　【时人为缪文雅语】

　　

　　素车白马。缪文雅。

　　【敦煌乡人为曹全谚】

　　

　　重亲致欢。曹景完。  
　 



　　【乐府古辞】

　　【相和歌辞】

　　

　　【相和曲】

　　【箜篌引】

　　

　　公无渡河。公竟渡河。堕河而死。当柰公何。

　　【江南】

　　江南可采莲。莲叶何田田。鱼戏莲叶间。鱼戏莲叶东。鱼戏莲叶西。鱼戏莲叶南。鱼戏莲叶北。

　　【东光】

　　

　　东光平仓。梧何不平。仓梧多腐粟。无益诸军粮。诸军游荡子。早行多悲伤。

　　【薤露】

　　

　　薤上露。何易晞。露晞明朝更复落。人死一去何时归。

　　【蒿里】

　　蒿里谁家地。聚敛魂魄无贤愚。鬼伯一何相催促。人命不得少踟蹰。

　　【鸡鸣】

　　

　　鸡鸣高树巅。狗吠深宫中。荡子何所之。天下方太平。刑法非有贷。柔协正乱名。黄金为君门。璧玉为轩阑堂。上有双樽酒。作使邯郸倡。刘玉碧青甓。后出郭门王。舍后有方池。池中双鸳鸯。鸳鸯七十二。罗列自成行。鸣声何啾啾。闻我殿东厢。兄弟四五人。皆为侍中郎。五日一时来。观者满足傍。黄金络马头。颎颎何煌煌。桃生露井上。李树生桃傍。虫来啮桃根。李树代桃僵。树木身相代。兄弟还相忘。

　　【乌生】

　　乌生八九子。端坐秦氏桂树间。唶我。秦氏家有游遨荡子。工用睢阳强苏合弹。左手持强弹两丸。出入乌东西。唶我。一丸即发中乌身。乌死魂魄飞扬上天。阿母生乌子时。乃在南山严石间。唶我。人民安知乌子处。蹊径窈窕安从通。白鹿乃在上林西苑中。射工尚复得白鹿脯。

　　唶我。黄鹄摩天极高飞。后宫尚复得烹煮之。鲤鱼乃在洛水深渊中。钓钩尚得鲤鱼口。唶我。人民生各各有寿命。死生何须复道前后。

　　【平陵东】

　　

　　平陵东。松柏桐。不知何人劫义公。劫义公在高堂下。交钱百万两走马。两走马。亦诚难。顾见追吏心中恻。心中恻。血出漉。归告我家卖黄犊。

　　【陌上桑】

　　

　　日出东南隅。照我秦氏楼。秦氏有好女。自名为罗敷。罗敷善蚕桑。采桑城南隅。

　　青丝为笼系。桂枝为笼钩。头上倭堕髻。耳中明水珠。缃绮为下裙。紫绮为上襦。行者见罗敷。下担捋髭须。少年见罗敷。脱帽著帩头。耕者忘其犁。锄者忘其锄。来归相怨怒。但坐观罗敷。使君从南乘。五马立踟蹰。使君遣吏往。问此谁家姝。秦氏有好女。自名为罗敷。罗敷年几何。二十尚不足。十五颇有馀。使君谢罗敷。宁可共载不。罗敷前致辞。使君一何愚。使君自有妇。罗敷自有夫。东方千馀骑。夫婿居上头。何用识夫婿。白马从骊驹。黄金络马头。腰中鹿卢剑。可值千万馀。十五府小史。二十朝大夫。三十侍中郎。四十专城居。为人洁白皙。鬑々颇有须。盈盈公府步。冉冉府中趋。坐中数千人。皆言夫婿殊。

　　【同前】

　　今有人。山之阿。被服薜荔带女萝。既含睇。又宜笑。子恋慕予善窈窕。乘赤豹。从文狸。辛夷车驾结桂旗。被石兰。带杜衡。折芳拔荃遗所思。处幽室。终不见。天路险艰独后来。表独立。山之上。云何容容而在下。杳冥冥。羌昼晦。东风飘遥神灵雨。风瑟瑟。木搜搜。思念公子徒以忧。

　　【吟叹曲】

　　【王子乔】

　　王子乔。参驾白鹿云中遨。参驾白鹿云中遨。下游来。王子乔。参驾白鹿上至云戏游遨。上建逋阴广里践近高。结仙宫过谒三台。东游四海五岳上。过蓬莱紫云台。三王五帝不足令。令我圣朝应太平。养民若子事父明。当究天禄永康宁。玉女罗坐吹笛箫。嗟行圣人游八极。鸣吐衔福翔殿侧。圣主享万年。悲今皇帝延寿命。

　　【平调曲】

　　【长歌行】

　　青青园中葵。朝露待日晞。阳春布德泽。万物生光辉。常恐秋节至。焜黄华叶衰。百川东到海。何时复西归。少壮不努力。老大徒伤悲。

　　【同前】

　　

　　仙人骑白鹿。发短耳何长。导我上太华。揽芝获赤幢。来到主人门。奉药一玉箱。主人服此药。身体日康强。发白复更黑。延年寿命长。岧岧山上亭。皎皎云间星。远望使心思。游子恋所生。驱车出北门。遥观洛阳城。凯风吹长棘。夭夭枝叶倾。黄鸟飞相追。咬咬弄音声。伫立望西河。泣下沾罗缨。

　　【君子行】

　　

　　君子防未然。不处嫌疑间。瓜田不纳履。李下不正冠。嫂叔不亲授。长幼不比肩。劳谦得其柄。和光甚独难。周公下白屋。吐哺不及餐。一沐三握发。后世称圣贤。

　　【清调曲】

　　【豫章行】

　　

　　白杨初生时。乃在豫章山。上叶摩青云。下根通黄泉。凉秋八九月。山客持斧斤。我何皎皎。梯落。根株已断绝。颠倒严石间。大匠持斧绳。锯墨齐两端。一驱四五里。枝叶自相捐。。会为舟船燔。身在洛阳宫。根在豫章山。多谢枝与页。何时复相连。吾生百年。自俱。何意万人巧。使我离根株。

　　【董逃行】

　　

　　吾欲上谒从高山。山头危险道路难。遥望五岳端。黄金为阙班璘。但见芝草叶落纷纷。百鸟集来如烟。山兽纷纶麟辟邪其端。鹍鸡声鸣。但见山兽援戏相拘攀。小复前行。玉堂未心怀流还。传教出门来。门外人何求所言。欲从圣道。求一得命延。教敕凡吏受言。采取神药若木端。玉兔长跪捣药虾蟆丸。奉上陛下一玉柈。服此药可得神仙。服尔神药。莫不欢喜。陛下长生老寿。四面肃肃稽首。天神拥护左右。陛下长与天相保守。

　　【同前】

　　年命冉冉我遒。

　　【相逢行】

　　

　　相逢狭路间。道隘不容车。不知何年少。夹毂问君家。君家诚易知。易知复难忘。黄金为君门。白玉为君堂。堂上置樽酒。作使邯郸倡。中庭生桂树。华镫何煌煌。兄弟两三人。中子为侍郎。五日一来归。道上自生光。黄金络马头。观者盈道傍。入门时左顾。但见双鸳鸯。鸳鸯七十二。罗列自成行。音声何噰々。鹤鸣东西厢。大妇织绮罗。中妇织流黄。小妇无所为。挟瑟上高堂。丈人且安坐。调丝方未央。

　　【长安有狭斜行】

　　长安有狭斜。狭斜不容车。适逢两少年。夹毂问君家。君家新市傍。易知复难忘。大子二千石。中子孝廉郎。小子无官职。衣冠仕洛阳。三子俱入室。室中自生光。大妇织绮纻。中妇织流黄。小妇无所为。挟琴上高堂。丈人且徐徐。调弦讵未央。

　　【瑟调曲】

　　【善哉行】

　　

　　来日大难。口燥唇乾。今日相乐。皆当喜欢。经历名山。芝草翩翩。仙人王乔。奉药一丸。自惜袖短。内手知寒。惭无灵辙。以报赵宣。月没参横。北斗阑干。亲交在门。饥不及餐。欢日尚少。戚日苦多。何以忘忧。弹筝酒歌。淮南八公。要道不烦。参驾六龙。游戏云端。

　　【陇西行】

　　

　　邪径过空庐。好人常独居。卒得神仙道。上与天相扶。过谒王父母。乃在太山隅。离天四五里。道逢赤松俱。揽辔为我御。将吾天上游。天上何所有。历历种白榆。桂树夹道生。青龙对伏趺。凤凰鸣啾啾。一母将九雏。顾视世间人。为乐甚独殊。好妇出迎客。颜色正敷愉。伸腰再拜跪。问客平安不。请客北堂上。坐客毡氍毹。清白各异樽。酒上玉

　　华疏。酌酒持与客。客言主人持。却略再拜跪。然后持一杯。谈笑未及竟。左顾敕中厨。促令办鹿饭。慎莫使稽留。废礼送客出。盈盈府中趋。送客亦不远。足不过门枢。取妇得如此。齐姜亦不如。健妇持门户。亦胜一丈夫。

　　【同前】

　　行行重行行。白日薄西山。

　　【折杨柳行】

　　

　　默默施行违。厥罚随事来。末喜杀龙逢。桀放於鸣条。祖伊言不用。纣头悬白旄。指鹿用为马。胡亥以丧躯。夫差临命绝。乃云负子胥。戎王纳女乐。以亡其由余。璧马祸及虢。二国俱全墟。三夫成市虎。慈母投杼趋。卞和之刖足。接舆归草庐。

　　【西门行】

　　

　　出西门。步念之。今日不作乐。当待何时。逮为乐。逮为乐。当及时。何能愁怫郁。当复待来兹。酿美酒。炙肥牛。请呼心所欢。可用解忧愁。人生不满百。常怀千岁忧。昼短苦夜长。何不秉烛游。游行去去如云除。弊车羸马为自储。

　　出西门。步念之。今日不作乐。当待何时。夫为乐。为乐当及时。何能坐愁怫郁。当复待来兹。饮醇酒。炙肥牛。请呼心所欢。可用解忧愁。人生不满百。常怀千岁忧。昼短而夜长。何不秉烛游。自非仙人王子乔。计会寿命难与期。自非仙人王子乔。计会寿命难与期。人寿非金石。年命安可期。贪财爱惜费。但为后世嗤。

　　【东门行】

　　

　　出东门。不顾归。来入门。怅欲悲。盎中无斗米储。还视架上无悬衣。拔剑东门去。舍中儿母牵衣啼。他家但愿富贵。贱妾与君共餔糜。上用仓浪天敌。下当用此黄口儿。

　　今非。咄。行。吾去为迟。白发时下难久居。

　　出东门。不顾归。来入门。怅欲悲。盎中无斗储。还视桁上无悬衣。拔剑出门去。儿女牵衣啼。他家但愿宝贵。贱妾与君共餔糜。共餔糜。上用仓浪天故。下为黄口小儿。今时清廉。难犯教言。君复自爱莫为非。今时清廉。难犯教言。君复自爱莫为非。行。吾去为迟。平慎行。望君归。

　　【妇病行】

　　妇病连年累岁。传呼丈人前一言。当言未及得言。不知泪下一何翩翩。属累君两三孤子。莫我儿饥且寒。有过慎莫笡笞。行当折摇。思复念之。乱曰：抱时无衣。襦复无里。闭门塞牖。舍孤儿到市。道逢亲交。泣坐不能起。从乞求与孤卖饵。对交啼泣。泪不可止。我欲不伤悲不能已。探怀中钱持授交。入门见孤儿。啼索其母抱。徘徊空舍中。行复尔耳。弃置勿复道。

　　【孤儿行】

　　

　　孤儿生。孤子遇生。命独当苦。父母在时。乘坚车。驾驷马。父母已去。兄嫂令我行贾。南到九江。东到齐与鲁。腊月来归。不敢自言苦。头多虮虱。面目多尘。大兄言办饭。大嫂言视马。上高堂。行取殿下堂。孤儿泪下如雨。使我朝行汲。暮得水来归。手为错。足下无菲。怆怆履霜。中多蒺藜。拔断蒺藜。肠月中怆欲悲。泪下渫渫。清涕累累。冬无复襦。夏无单衣。居生不乐。不如早去。下从地下黄泉。春气动。草萌芽。三月蚕桑。六月收瓜。将是瓜车。来到还家。瓜车反覆。助我者少。啗瓜者多。愿还我蒂。兄与嫂严。独且急归。当兴校计。乱曰：里中一何譊譊。愿欲寄尺书。将与地下父母。兄嫂难与久居。

　　【雁门太守行】

　　

　　孝和帝在时。洛阳令王君。本自益州广汉蜀民。少行宦学。通五经论。明知法令。历世衣冠。从温补洛阳令。治行致贤。拥护百姓。子养万民。外行猛政。内怀慈仁。文武备具。料民富贫。移恶子姓。篇著里端。伤杀人。比伍同罪对门。禁鍪矛八尺。捕轻薄少年。加笞决罪。诣马市论。无妄发赋。念在理冤。敕吏正狱。不得苛烦。财用钱三十。买绳礼竿。贤哉贤哉。我县王君。臣吏衣冠。奉事皇帝。功曹主簿。皆得其人。临部居职。不敢行恩。清身苦体。夙夜劳勤。治有能名。远近所闻。天年不遂。早就奄昏。为君作祠。安阳亭西。欲令后世。莫不称传。

　　【艳歌何尝行】

　　

　　飞来双白鹄。乃从西北来。十十将五五。罗列行不齐。忽然卒被病。不能飞相随。五里一反顾。六里一徘徊。吾欲衔汝去。口噤不能开。吾欲负汝去。羽毛日摧颓。乐哉新相知。忧来生别离。峙顾群侣。泪落纵横垂。今日乐相乐。延年万岁期。

　　飞来双白鹄。乃从

　　西北来。十十五五。罗列成行。妻卒被病。行不能相随。五里一返顾。六里一徘徊。吾欲衔汝去。口噤不能开。吾欲负汝去。毛羽何摧颓。乐哉新相知。忧来生别离。躇踌顾群侣。泪下不自知。念与君离别。气结不能言。各各重自爱。道远归还难。妾当守空房。闲门下重关。若生当相见。亡者会重泉。今日乐相乐。延年万岁期。

　　【艳歌行】

　　翩翩堂前燕。冬藏夏来见。兄弟两三人。流宕在他县。故衣谁当补。新衣谁当绽。赖得贤主人。览取为我纟旦。夫婿从门来。斜柯西北眄。语卿且勿眄。水清石自见。石见何累累。远行不如归。

　　【楚调曲】

　　【白头吟】

　　

　　皑如山上雪。皎若云间月。闻君有两意。故来相决绝。今日斗酒会。明旦沟水头。躞蹀御沟上。沟水东西流。凄凄复凄凄。嫁娶不须啼。愿得一心人。白头不相离。竹竿何袅々。鱼尾何々。男儿重意气。何用钱刀为。

　　皑如山上雪。皎如云间月。闻君有两意。故来相决绝。平生共城中。何尝斗酒会。今日斗酒会。明旦沟水头。蹀躞御沟上。沟水东西流。郭东亦有樵。郭西亦有樵。两樵相推与。无亲为谁骄。凄凄重凄凄。嫁娶亦不啼。愿得一心人。白头不相离。竹竿何尿尿袅々。鱼尾何离。男儿欲相知。何用钱刀为。如马啖箕。川上高士嬉。今日对乐。延年万岁期。

　　【怨诗行】

　　

　　天道悠且长。人命一何促。百年未几时。奄若风吹烛。嘉宾难再遇。人命不可续。齐度游四方。各系太山录。人间乐未央。忽然归东狱。当须荡中情。游心恣所欲。

　　【大曲】

　　【满歌行】

　　

　　为乐未几时。遭时崄巇。逢此百罹。零丁荼毒。愁苦难为。遥望极辰。天晓月移。忧来填心。谁当我知。戚戚多思虑。耿耿殊不宁。祸福无形。惟念古人逊位躬耕。遂我所愿。以兹自宁。自鄙栖栖。守此末荣。暮秋烈风。昔蹈沧海。心不能安。揽衣瞻夜。北斗阑干。星汉照我。去自无他。奉事二亲。劳心可言。穷达天为。智者不愁。多为少忧。安贫乐道。师彼庄周。遗名者贵。子遐同游。往者二贤。名垂千秋。饮酒歌舞。乐复何须。照视日月。日月驰驱。轗轲人间。何有何无。贪财惜费。此一何愚。凿石见火。居代几时。为当欢乐。心得所喜。安神养性。得保遐期。

　　为乐未几时。遭世崄巇。逢此百罹。零丁荼毒。愁懑难支。遥望辰极。天晓月移。忧来填心。谁当我知。戚戚多思虑。耿耿不宁。祸福无刑。唯念古人。逊位躬耕。遂我所愿。以兹自宁。自鄙山栖。守此一荣。暮秋烈风起。西蹈沧海。心不能安。揽衣起瞻夜。北斗阑干。星汉照我。去去自无他。奉事二亲。劳心可言。穷达天所为。智者不愁。多为少忧。安贫乐正道。师彼庄周。遗名者贵。子熙同巇。往者二贤。名垂千秋。饮酒歌舞。不乐何须。善哉照观日月。日月驰驱。轗轲世间。何有何无。贪财惜费。此何一愚。命如凿石见火。居世竟能几时。但当欢乐自娱。尽心极所嬉怡。安善养君德性。百年保此期颐。

　　【舞曲歌辞】

　　【杂舞】

　　【淮南王】

　　乐府云。崔豹《古今注》曰：淮南王。淮南小山之所作也。淮南王服食求仙。遍礼方士。遂与方士相携俱去。莫知所往。

　　小山之徒。思恋不已。乃作淮南王曲焉。）

　　淮南王。自言尊。百尺高楼与天连。后园凿井银作床。金瓶素绠汲寒浆。汲寒浆。饮少年。少年窈窕何能贤。扬声悲歌音绝天。我欲渡河河无梁。愿化双黄鹄还故乡。还故乡。入故里。徘徊故乡苦身不已。繁舞寄声无不泰。徘徊桑梓游天外。

　　【铎舞歌诗】

　　【圣人制礼乐篇】

　　

　　昔皇文武牙弥弥舍善谁时行道衔治路万赫赫黄运善道明金圣皇八音义同善草供国应节合用酒期下音足木上为鼓应众乐延否已礼祥素女有绝其圣

　　【巾舞歌诗】

　　

　　不见公莫当思明月之士转起南去城上羊下食草汝三年针缩亦老平门滛涕下昔结马客行度四州洛四海熇西马头香五丈渡汲水谁求儿母钱健步三针一发交还弩心复相头巾复来推排车轮转使君去时

　　【散乐】

　　【俳歌辞】

　　

　　俳不言不语。呼俳噏所。俳适一起。狼率不止。生拔牛角。摩断胃耳。马无悬蹄。牛我上齿。骆无角。奋迅两耳。  
　 


　　【乐府古辞】

　　【杂曲歌辞】

　　【蜨蝶行】

　　蜨蝶之遨游东园。奈何卒逢三月养子燕。

　　接我苜蓿间。持之我入紫深宫中。行缠之传欂栌间。雀来燕。燕子见衔哺来。摇头鼓翼何轩奴轩。

　　【梁甫吟】

　　

　　步出齐城门。遥望荡阴里。里中有三坟。累累正相似。问是谁家墓。田疆古冶子。力能排南山。文能绝地纪。一朝被谗言。二桃杀三士。谁能为此谋。国相齐晏子。

　　【悲歌】

　　悲歌可以当泣。远望可以当归。思念故乡。郁郁累累。欲归家无人。欲渡河无船。心思不能言。肠中车轮转。

　　【前缓声歌】

　　水中之马。必有陆地之船。但有意气不能自前。心非木石。荆根株数得覆盖天。当复思东流之水。必有西上之鱼。不在大小。但有朝於复来。长笛续短笛。欲今皇帝陛下三千万。

　　【古诗为焦仲卿妻作】

　　汉末建安中。庐江府小吏焦仲卿妻刘氏。为仲卿母所遣。自誓不嫁。共家逼之。乃投水而死。仲卿闻之。亦自缢於庭树。时人伤之。为诗云尔。

　　孔雀东南飞。五里一徘徊。十三能织素。十四学裁衣。十五弹箜篌。十六诵诗书。十七为君妇。心中常苦悲。君既为府吏。守节情不移。贱妾留空房。相见常日稀。鸡鸣入机织。夜夜不得息。三日断五疋。大人故嫌迟。非为织作迟。君家妇难为。妾不堪驱使。徒留无所施。便可白公姥。及时相遣归。府吏得闻之。堂上启阿母。儿已薄禄相。幸复得此妇。结发同枕席。黄泉共为友。共事三二年。始尔未为久。女行无偏斜。何意致不厚。阿母谓府吏。何乃太区区。此妇无礼节。举动自专由。吾意久怀忿。汝岂得自由。东家有贤女。自名秦罗敷。可怜体无比。阿母为汝求。便可速遣之。遣之慎莫留。府吏长跪告。伏惟启阿母。今若遣此妇。终老不复取。阿母得闻之。槌床便大怒。小子无所畏。何敢助妇语。吾已失恩义。会不相从许。府吏默无声。再拜还入户。举言谓新妇。哽咽不能语。我自不驱卿。逼迫有阿母。卿但暂还家。吾今且报府。不久当归还。还必相迎取。以此下心意。慎勿违吾语。新妇谓府吏。勿复重纷纭。往昔初阳岁。谢家来贵门。奉事循公姥。进止敢自专。昼夜勤作息。伶俜萦苦辛。谓言无罪过。供养卒大恩。仍更被驱遣。何言复来还。妾有绣腰襦。葳蕤自生光。红罗复斗帐。四角垂香囊。箱帘六七十。绿碧青丝绳。物物各自异。种种在其中。人贱物亦鄙。不足迎后人。留待作遗施。於今无会因。时时为安慰。久久莫相忘。鸡鸣外欲曙。新妇起严妆。著我绣夹裙。事事四五通。足下蹑丝履。头上玳瑁光。腰若流纨素。耳著明月珰。指如削葱根。口如含朱丹。纤纤作细步。精妙世无双。上堂拜阿母。阿母怒不止。昔作女儿时。生小出野里。本自无教训。兼愧贵家子。受母钱帛多。不堪母驱使。今日还家去。念母劳家里。却与小姑别。泪落连珠子。新妇初来时。小姑如我长。勤心养公姥。好自相扶将。初七及下九。嬉戏莫相忘。出门登车去。涕落百馀行。府吏马在前。新妇车在后。隐隐何甸甸。俱会大道口。下马入车中。低头共耳语。誓不相隔卿。且暂还家去。吾今且赴府。不久当还归。誓天不相负。新妇谓府吏。感君区区怀。君既若见录。不久望君来。君当作磐石。妾当作蒲苇。蒲苇纫如丝。磐石无转移。我有亲父兄。性行暴发雷。恐不任我意。逆以煎我怀。举手长劳劳。二情同依依。入门上家堂。进退无颜仪。阿母大拊掌。不图子自归。十三教汝织。十四能裁衣。十五弹箜篌。十六知礼仪。十七遣汝嫁。谓言无誓违，汝今无罪过。不迎而自归。兰芝惭阿母。儿实无罪过。阿母大悲摧。还家十馀日。县令遣媒来。云有第三郎。窈窕世无双。年始十八九。便言多令才。阿母谓阿女。汝可去应之。阿女含泪答。兰芝初还时。府吏见丁宁。结誓不别离。今日违情义。恐此事非奇。自可断来信。徐徐更谓之。阿母白媒人。贫贱有此女。始适还家门。不堪吏人妇。岂合令郎君。幸可广问讯。不得便相许。媒人去数日。寻遣丞请还。说有兰家女。承籍有宦官。云有第五郎。娇逸未有婚。遣丞为媒人。主簿通语言。直说太守家。有此令郎君。既欲结大义。故遣来贵门。阿母谢媒人。女子先有誓。老姥岂敢言。阿兄得闻之。怅然心中烦。举言谓阿妹。作计何不量。先嫁得府吏。后嫁得郎君。否泰如天地。足以荣汝身。不嫁义郎体。其住欲何云。兰芝仰头答。理实如兄言。谢家事夫婿。中道还兄门。处分适兄意。那得自任专。虽与府吏要。渠会永无缘。登即相许和。便可作婚姻。媒人下床去。诺诺复尔尔。还部白府君。下官奉使命。言谈大有缘。府君得闻之。心中大欢喜。视历复开书。便利此月内。六合正相应。良吉三十日。今已二十七。卿可去成婚。交语速装束。络绎如浮云。青雀白鹄舫。四角龙子幡。婀娜随风转。金车玉作轮。踯躅青骢马。流苏金缕鞍。赍钱三百万。皆用青丝穿。杂彩三百疋。交用市鲑珍。从人四五百。郁郁登郡门。阿母谓阿女。适得府君书。明日来迎汝。何不作衣裳。莫令事不举。阿女默无声。手巾掩口啼。泪落便如泻。移我琉璃榻。出置前窗下。左手持刀尺。右手执绫罗。朝成绣夹裙。晚成单罗衫。晻晻日欲暝。愁思出门啼。府吏闻此变。因求假暂归。未至二三里。摧藏马悲哀。新妇识马声。蹑履相逢迎。怅然遥想望。知是故人来。举手拍马鞍。嗟叹使心伤。自君别我后。人事不可量。果不如先愿。又非君所详。我有亲父母。逼迫兼弟兄。以我应他人。君还何所望。府吏谓新妇。贺卿得高迁。磐石方且厚。可以卒千年。蒲苇一时纫。便作旦夕间。卿当日胜贵。吾独向黄泉。新妇谓府吏。何意出此言。同是被逼迫。君尔妾亦然。黄泉下相见。勿违今日言。执手分道去。各各还家门。生人作死别。恨恨那可论。念与世间辞。千万不复全。府吏还家去。上堂拜阿母。今日大风寒。寒风摧树木。严霜结庭兰。儿今日冥冥。令母在后单。故作不良计。勿复怨鬼神。命如南山石。四体康且直。阿母得闻之。零泪应声落。汝是大家子。仕宦於台阁。慎勿为妇死。贵贱情何薄。东家有贤女。窈窕艳城郭。阿母为汝求。便复在旦夕。府吏再拜还。长叹空房中。作计乃尔立。转头向户里。渐见愁煎迫。其日牛马嘶。新妇入青庐。庵庵黄昏后。寂寂人定初。我命绝今日。魂去尸长留。揽裙脱丝履。举身赴清池。府吏闻此事。心知长别离。徘徊顾树下。自挂东南枝。两家求合葬。合葬华山傍。东西植松柏。左右种梧桐。枝枝相覆盖。页页相交通。中有双飞鸟。自名为鸳鸯。仰头相向鸣。夜夜达五更。行人驻足听。寡妇起彷徨。多谢后世人。戒之慎勿忘。

　　【枯鱼过河泣】

　　枯鱼过河泣。何时悔复及。作书与鲂鱮。相教慎出入。

　　【乐府】

　　行胡从何方。列国持何来。氍毹五木香。迷迭艾纳及都梁。

　　《诗纪》七。文《类聚》八十一引香、良二韵。万花各三十二引香、良二韵。

　　【离歌】

　　晨行梓道中。梓叶相切磨。与君别交中。繣如新缣罗。裂之有馀丝。吐之无还期。

　　【箜篌谣】

　　结交在相知。骨肉何必亲。甘言无忠实。世薄多苏秦。从风暂靡草。宝贵上升天。不见山巅树。摧扤下为薪。岂甘井中泥。上出作埃尘。

　　【猛虎行】

　　饥不从猛虎食。暮不从野雀栖。野雀安无巢。游子为谁骄。

　　【同上】

　　少年惶且怖。伶亻甹到他乡。

　　禀气有丰约。受形有短长。

　　【上留田行】

　　出是上独西门。三荆同一根生。一荆断绝不长。兄弟有两三人。块摧独贫。

　　【同上】

　　里中有啼儿。似类亲父子。回车问啼儿。慷慨不可止。

　　【古八变歌】

　　

　　北风初秋至。吹我章华台。浮云多暮色。似从崦嵫来。枯桑鸣中林。纬络响空阶。翩翩飞蓬征。怆怆游子怀。故乡不可见。长望始此回。

　　【古歌】

　　上金殿。著玉樽。延贵客。入金门。入金门。上金堂。东厨具肴膳。椎牛烹猪羊。主人前进酒。弹瑟为清商。投壶对弹棋。博奕并复行。朱火飏烟雾。博山吐微香。清樽发朱颜。四坐乐且康。今日乐相乐。延年寿千霜。

　　【古歌】

　　秋风萧萧愁杀人。出亦愁。入亦愁。座中何人谁不怀忧。令我白头。胡地多飚风。树木何修修。离家日趋远。衣带日趋缓。心思不能言。肠中车轮转。

　　【艳歌】

　　今日乐上乐。相从步云衢。天公出美酒。河伯出鲤鱼。青龙前铺席。白虎持榼壶。南斗工鼓瑟。北斗吹笙竽。姮娥垂明珰。织女奉瑛琚。苍霞扬东讴。清风流西歈。垂露成帷幄。奔星扶轮舆。

　　【古咄唶歌】

　　枣下何攒攒。荣华各有时。枣欲初赤时。人从四边来。枣适今日赐。谁当仰视之。

　　【古胡无人行】

　　望胡地。何崄。断胡头。脯胡臆。

　　【古步出夏门行】

　　白骨不覆。疫疠流行。

　　市朝易人。千载墓平。

　　行行复行行。白日薄西山。

　　【古新成安乐宫】

　　般鼓钟声。尽为铿锵。

　　【视刀钅睘歌】

　　常恨言语浅。不如人意深。今朝两相视。脉脉动人心。

　　【古乐府罩辞】

　　罩初何得。端来得鲋。小者如手。大者如履。孝子持归遗我公姬。安得此鱼。适与罩迕。从今以后。但当求鲋。

　　【鸡鸣歌】

　　

　　东方欲明星烂烂。汝南晨鸡登坛唤。曲终漏尽严具陈。月没星稀天下旦。千门万户递鱼钥。宫中城上飞乌鹊。

　　【古艳歌】

　　孔雀东飞。苦寒无衣。为君作妻。中心恻悲。夜夜织作。不得下机。三日载批。尚言吾迟。

　　【同上】

　　行行随道。经历山陂。马啖柏页。人啖柏脂。不可常饱。聊可遏饥。

　　【同上】

　　茕茕白兔。东走西顾。衣不如新。人不如故。

　　【同上】

　　兰草自生香。生于大道傍。十月钩帘起。并在束薪中。

　　秋霜白露下。桑叶郁为黄。

　　【同上】

　　白盐海东来。美豉出鲁门。

　　【同上】

　　居穷衣单薄。肠中常苦饥。

　　【古乐府诗】

　　请说剑。骏犀标首。玉琢中央。六一所善。王者所杖。带以上车。如燕飞扬。

　　【同上】

　　凿石见火能几时。

　　【古乐府】

　　东家公。字仲春。柱一鸠。杖唇。

　　【同上】

　　布谷鸣。农人惊。

　　【同上】

　　啄木高飞乍低仰。抟树林薮著榆桑。低足头啄劚如劚。飞鸣相骤声如篁。

　　【同上】

　　豹则虎之弟。鹰则鹞之兄。

　　【同上】

　　天寒知被薄。忧思知夜长。

　　【同上】

　　琉璃琥珀象牙槃。

　　【古妍歌】

　　妍歌展妙声。发曲吐令辞。

　　【乐府歌】

　　集会高堂上。长弹箜篌。

　　【乐府歌】

　　春酒甘如醴。秋醴清如华。

　　【《汉书》歌】

　　上蓬莱。咀琼英。

　　【古歌】

　　田中菟丝。何尝可络。道边燕麦。何尝可获。

　　【同上】

　　长笛续短笛。愿陛下保寿无极。

　　【同上】

　　大忧摧人肺肝心。

　　【同上】

　　流尘生玉匣。

　　【歌】

　　濯龙望如海。河桥渡似雷。

　　【茂陵中书歌】

　　都孋桂英。美芳鼓行。

　　【有所思】

　　有所思。思昔人。曾闵二子善养亲。和颜色。奉晨昏。至诚烝烝通神明。

　　【古博异辩游】

　　众星累累如连贝。江河四海如衣带。

　　【古董逃行】

　　年命冉冉我遒。零落下归山丘。

　　【古乐府】

　　青天含翠彩。素日扬清晖。

　　【古歌】

　　金荆持作枕。紫荆持作床。

　　【古歌】

　　高田种小麦。终久不成穗。男儿在他乡。焉得不憔悴。  
　 


　　【琴曲歌辞】

　　【琴操】

　　

　　【将归操】

　　

　　狄之水兮风扬波。船楫颠倒更相加。归来归来胡为斯。

　　【陬操】

　　

　　周道衰微。礼乐陵迟。文武既坠。吾将焉归。周游天下。靡邦可依。凤鸟不识。珍宝枭鸱。眷然顾之。惨然心悲。巾车命驾。将适唐都。黄河洋洋。攸攸之鱼。临津不济。还辕息鄹。伤予道穷。哀彼无辜。翱翔于卫。复我旧庐。从我所好。其乐只且。

　　【猗兰操】

　　

　　习习谷风。以阴以雨。之子于归。远送于野。何彼苍天。不得其所。逍遥九州。无有定处。世人暗蔽。不知贤者。年纪迈逝。一身将老。

　　【龟山操】

　　

　　予欲望鲁兮龟山蔽之。手无斧柯。奈龟山何。

　　【越裳操】

　　

　　於戏嗟嗟。非旦之力。乃文王之德。

　　【拘幽操】

　　

　　殷道溷溷浸浊烦兮。朱紫相合不别分兮。迷乱声色信谗言兮。炎炎之虐使我愆兮。幽闭牢阱由其言兮。无辜桎梏谁所宣兮。进我四人忧勤勤兮。得此珍玩且解大患兮。仓皇迤命遗后昆兮。作此象变兆在昌兮。钦承祖命天不丧兮。遂临下土在圣明兮。讨暴除乱诛逆王兮。

　　【岐山操】

　　

　　【履霜操】

　　

　　履朝霜兮采晨寒。考不明其心兮听谗言。孤恩别离兮摧肺肝。何辜皇天兮遭斯愆。痛殁不同兮恩有偏。谁说顾兮知我冤。

　　【雉朝飞操】

　　

　　雉朝飞。鸣相和。雌雄群游於山阿。我独何命兮未有家。时将暮兮可奈何。嗟嗟暮兮可奈何。

　　【别鹤操】

　　

　　将乖比翼兮隔天端。山川悠远兮路漫漫。揽衣不寐兮食忘餐。

　　【列女引】

　　

　　忠谏行兮正不邪。众妾夸兮继嗣多。

　　【贞女引】

　　

　　菁菁茂木隐独荣兮。变化垂枝含秀英兮。修身养行建令名兮。厥道不移善恶并兮。屈躬就浊世彻清兮。怀忠见疑何贪生兮。

　　【辟历】引

　　

　　疾雨盈河。辟历下臻。洪水浩浩滔厥天。铿隆愧。隐隐阗阗。国将亡兮丧厥年。

　　【箕山操】

　　

　　登彼箕山兮瞻望天下。山川丽崎。万物还普。日月运照。靡不记睹。游放其间。何所却虑。叹彼唐尧。独自愁苦。劳心九州。忧勤后土。谓余钦明。传禅易祖。我乐如何。盖不盼顾。河水流兮缘高山。甘瓜施兮弃绵蛮。高林肃兮相错连。居此之处傲尧君。

　　【文王受命】

　　

　　翼翼翱翔彼鸾皇兮。衔书来游以命昌兮。瞻天案图殷将亡兮。苍苍昊天始有萌兮。神连精合谋於房兮。与我之业望羊来兮。

　　【思亲操】

　　

　　陟彼历山兮崔嵬。有鸟翔兮高飞。瞻彼鸠兮徘徊。河水洋洋兮清冷。深谷鸟鸣兮嘤嘤。设罝张兮思我父母力耕。日与月兮往如驰。父母远兮吾将安归。

　　【仪凤歌】

　　

　　凤皇翔兮於紫庭。余何德兮以感灵。赖先人兮恩泽臻。于胥乐兮民以宁。凤皇来兮百兽晨。

　　【龙蛇歌】

　　

　　有龙矫矫。遭天谴怒。卷逃鳞甲。来遁於下。志愿不得。与蛇同伍。龙蛇俱行。周遍山野。龙遭饥饿。蛇割腓股。龙得升天。安厥房产。蛇独抑摧。沈滞泥土。仰天怨望。惆怅悲苦。非乐龙伍。怪不盼顾。

　　【龙蛇歌】

　　

　　有龙矫矫。将失其所。有蛇从之。周流天下。龙既入深渊。得其安所。蛇脂尽乾。独不得甘雨。

　　【龙蛇歌】

　　

　　有龙矫矫。而失其所。有蛇从之。而啖其口。龙既升云。蛇独泥处。

　　【龙蛇歌】

　　

　　有龙矫矫。遭天谴怒。三蛇从之。一蛇割股。二蛇入国。厚蒙爵士。馀有一蛇。弃於草莽。

　　【芑梁妻歌】

　　

　　乐莫乐兮新相知。悲莫悲兮生别离。哀感皇天兮城为隳。

　　【信立】退怨歌

　　

　　悠悠沂水经荆山兮。精气郁泱谷严严兮。中有神宝灼明明兮。穴山采玉难为功兮。於何献之楚先王兮。遇王暗昧信谗言兮。断截两足离余身兮。俯仰嗟叹心摧伤兮。紫之乱朱粉墨同兮。空山歔欷涕龙钟兮。天鉴孔明竟以彰兮。沂水滂沌流於汶兮。进宝得刑足离分兮。去封立信守休芸兮。断者不续岂不冤兮。

　　【归耕操】

　　

　　歔欷归耕来兮。安所耕历山盘兮。以晏父母我心愽兮。

　　【引声歌】

　　

　　天地之道。近在胸臆。呼噏精神。以养九德。渴不求饮。饥不索食。避世守道。志洁如玉。卿相之位。难可直当。严严之石。幽而清凉。枕块寝处。乐在其央。寒凉固回。可以久长。

　　【霍将军歌】

　　

　　四夷既获诸夏康兮。国家安宁乐无央兮。载戢干戈弓矢藏兮。麒麟来臻凤皇翔兮。与天相保永无疆兮。亲亲百年各延长兮。

　　【怨旷思惟歌】

　　

　　秋木萋萋。其叶萎黄。有鸟爰止。集于苞桑。养育毛羽。形容生光。既得升云。获幸帷房。离宫绝旷。身体摧藏。志念抑沉。不得颉颃。虽得餧食。心有徊徨。我独伊何。改往变常。翩翩之燕。远集西羌。高山峨峨。河水泱泱。父兮母兮。道里悠长。鸣呼哀哉。忧心恻伤。

　　【获麟歌】

　　

　　唐虞世兮麟凤游。今非其时来何求。麟兮麟兮我心忧。

　　【失题】

　　

　　俟罪斯国志愿得兮。

　　庶此太康皆为力兮。

　　【饭牛歌】

　　

　　南山矸。白石。生不逢尧与舜禅。短而单衣裁至骭。长夜漫漫何时旦。

　　【附】

　　南山矸。白石烂。生不逢尧与舜禅。短布单衣适至骭。从昏饭牛薄夜半。长夜漫漫何时旦。

　　沧浪之水白石粲。中有鲤鱼长尺半。弊布单衣裁至骭。清朝饭牛至夜半。黄犊上坂且休息。吾将舍汝相齐国。。

　　《类聚》四十三。《诗纪前集》一。又《书钞》百二十八引三齐略记。录骭韵一句。《御览》六百九十一、九百三十六引半、骭二韵。逯案。三齐略记谓康浪水在齐城西南。其下经甯戚饭牛歌。则作康浪者是。以人习知沧浪。故误。）

　　出东门兮厉石斑。上有松柏青且兰。鹿布衣兮缊缕。时不遇兮尧舜主。牛兮努力食细草。大臣在尔侧。吾当与尔适楚国。

　　南石粲。白石烂。短褐单衣长至骭。生不逢尧与舜禅。终日饲牛至夜半。长夜漫漫何时旦。

　　【失题】

　　

　　彼鸣鹣。在严山之唫。

　　【附】

　　【神人畅】

　　

　　清庿穆兮承予宗。百僚肃兮于寝堂。醊祷进福求年丰。有在坐敕予为在玄中。钦哉昊天德不隆。承命任禹写中宫。

　　【南风操】

　　

　　反彼三山兮商岳嵯峨。天降五老兮迎我来歌。有黄龙兮自出于河。负书图兮委蛇罗沙。案图观谶兮闵天嗟嗟。击石拊韶兮沦幽洞微。鸟兽跄跄兮凤凰来仪。凯风自南兮喟其增悲。

　　【箕子操】

　　

　　嗟嗟纣为无道杀比干。嗟重复嗟。独柰何。漆身为厉。被发以佯狂。今柰宗庙保。天乎天哉。欲负石自投河。嗟复嗟柰社稷何。

　　【克商操】

　　

　　上告皇天兮可以行乎。

　　【水仙操】

　　

　　翳洞渭兮流澌濩。舟楫逝兮仙不还。移形素兮蓬莱山。钦伤宫仙石还。

　　【伯姬引】

　　

　　嘉名洁兮行弥章。托节鼓兮令躬丧。钦何辜遇斯殃。嗟嗟柰何罹斯殃。

　　【思归引】

　　

　　涓涓泉水。流及于淇兮。有怀于卫。靡日不思。执节不移兮行不隳。砛轲何辜兮离厥菑。嗟乎何辜兮离厥菑。

　　【琴引】

　　

　　酒坐俱勿往。听吾琴之所言。舒长褎似舞兮乃褕袂何曼。奏章而却逢兮愿瞻心之所欢。借连娟之寒态兮假卮酒酌五般。泣喻而妖兮纳其声声丽颜。长兮叹曰骑。美人旖旎纷嬆。枻霜罗衣兮羽旄。夜褒圭玉珠参差。妙丽兮被云髾。登高台兮望青挨。常羊啖还何厌兮归来。

　　【岐山操】

　　

　　狄戎侵兮土地迁移。邦邑适於岐山。烝民不忧兮谁者知。嗟嗟柰何兮予命遭斯。

　　【仙道】

　　【绥山谣】

　　

　　得绥山一桃。虽不得仙。亦足亦豪。

　　【长安中谣】

　　

　　见乞儿与美酒。以免破屋之咎。

　　【里语】

　　

　　年未半。枝不汗。

　　【赤雀辞】

　　

　　安公安公。冶与天通。七月七日。迎汝以赤龙。

　　【鬼神】

　　【崔少府女赠卢充诗】

　　

　　煌煌灵芝质。光丽何猗猗。华艳当时显。嘉异表神奇。含英未及秀。中夏罹霜萎。荣曜长幽灭。世路永无施。不悟阴阳运。哲人忽来仪。会浅离别速。皆由灵与祗。何以赠余亲。金鋺可养儿。爱恩从此别。断绝伤肝碑。  
　 

　　【古诗】

　　【咏谯君黄诗】

　　

　　肃肃清节士。执德实固贞。违恶以授命。没世遗令声。

　　【伤三贞诗】

　　

　　间关黄鸟。爰集於树。窈窕淑女。是绣是黼。惟彼绣黼。其心匪石。嗟尔临川。邈不可获。

　　【风巴郡太守诗】

　　

　　明明上天。下土是亲。帝选元后。求定安民。孰可不念。祸福由人。愿君奉诏。惟德日新。

　　【刺巴郡郡守诗】

　　

　　狗吠何喧喧。有吏来在门。披衣出门应。府记欲得钱。语穷乞请期。吏怒反见尤。旋步顾家中。家中无可为。国民往从邻贷。邻人已言匮。钱钱何难得。令我独憔悴。

　　【思治诗】

　　

　　混混浊沼鱼。习习激清流。温温乱国民。业业仰前修。

　　【张公神碑歌】

　　

　　綦水汤汤扬清波。东流折于河。朝歌。县以吉静无秽瑕。公守相驾蜚鱼。往来悠忽遂熹娱。佑此兆民宁厥居。

　　出自綦。松柏郁茂兰公。神往来乘浮云。种德收福惠斯民。家饶户富无贫。畺界家静和睦口。

　　朝歌荡阴及犁阳。三女所处各殊方。三门鼎列推其乡。时携甥幼归候公。夫人容。飨觞。穆风屑兮起坛旁。乐吏民兮永未央。

　　鹿呦呦兮庭。文乐乐兮。饮清泉兮。见伏兮不骇惊。惟公德兮之所宁。上陵庙兮助三牲。天时和兮甘露冷。日番兮无亏倾。

　　蜚兮朱鸟栖。荣兮鸣喈喈。 鹄剿兮乳徘徊。给御卵兮献于西。惟公德兮之所怀。池水兮钓台粲。四角楼兮临深涧。鱼岌岌兮踊跃见。振鳞尾兮游旰旰。时钓取兮给烹献。惟公德兮之所衍。

　　栗萧草兮藂铺陈。新美萌兮香苾芬。蕙草生兮满园田。竞苔茗兮给万钱。惟公德兮之所。

　　门堂郁兮文耀光。公神赫兮坐东方。明暴视兮俨卬卬。夫人女兮列在旁。陈君处北兮从官。车骑骆驿兮交错重。乘輗轺兮驾蜚龙。骖白鹿兮从仙僮。游北岳兮与天通。

　　玄碑既立双阙建兮。大路畔兮。亭长阍扞难兮。列种槐梓方茂烂兮。天下远近不见兮。公神日著声洞遍兮。乾巛传亿万兮。

　　【李翊夫人碑叹】

　　

　　阴阳分兮钟律滋。星月列兮有四时。神宓设兮万姓熹。寿十二兮九九期。五三末兮衰在姬。秋发兮春华殆。周公九兮成称灾。靡黄发兮盖夭胎。卅有皇兮气所裁。赴鸿渊兮逝不来。凤延颈兮泣交颐。悲兮涕陨零。寐耿耿兮摧伤情。彼苍天兮朔神灵。忡切剥兮年法荣。兰茝亡兮丧芝英。谁不忉兮作偯声。畴号兮鸣莺莺。杞之至兮感动城。陟四极兮升天庭。曰司命兮致不平。飞蜂兮豁仁良。魂魄孤兮独茕茕。陈衤勺祠兮返所生。幽不见兮存厥井刂。嗟日遐兮适窅窅。

　　【郭辅碑歌】

　　

　　寔惟先生。虢仲之裔。盛德遗祀。休矣亦世。孝友贞信。仁恕好惠。直己自求。不欲荣势。绰绰令人。获道之至。笃生七子。钟天之祉。堂堂四俊。硕大婉敏。娥娥三妃。行追大姒。叶叶昆嗣。福禄茂止。克昌厥后。身去烈在。镌石作歌。昭示万祀。

　　【风雨诗】

　　日不显目兮黑云多。月不见视兮风非沙。从恣蒙水诚江河。州流灌注兮转扬波。辟柱槙到忘相加。天门狭小路彭池。无因以上如之何。兴诗教海兮诚难过。

　　【古诗十九首】

　　行行重行行。与君生别离。相去万馀里。各在天一涯。道路阻且长。会面安可知。胡马依北风。越鸟巢南枝。相去日已远。衣带日已缓。浮云蔽白日。游子不顾返。思君令人老。岁月忽已晚。弃捐勿复道。努力加餐饭。

　　青青河畔草。郁郁园中柳。盈盈楼上女。皎皎当窗牖。娥娥红粉妆。纤纤出素手。昔为倡家女。今为荡子妇。荡子行不归。空床难独守。

　　青青陵上柏。磊磊涧中石。人生天地间。忽如远行客。斗酒相娱乐。聊厚不为薄。驱车策驽马。游戏宛与洛。洛中何郁郁。冠带自相索。长衢罗夹巷。王侯多第宅。两宫遥相望。双阙百馀尺。极宴娱心意。戚戚何所迫。

　　今日良宴会。欢乐难具陈。弹筝奋逸响。新声妙入神。令德唱高言。识曲听其真。齐心同所愿。含意俱未伸。人生寄一世。奄忽若飚尘。何不策高足。先据要路津。无为守贫贱。轗轲长苦辛。

　　西北有高楼。上与浮云齐。交疏结绮窗。阿阁三重阶。上有弦歌声。音响一何悲。谁能为此曲。无乃杞梁妻。清商随风发。中曲正徘徊。一弹再三叹。慷慨有馀哀。不惜歌者苦。但伤知音稀。愿为双鸿鹄。奋翅起高飞。

　　涉江采芙蓉。兰泽多芳草。采之欲遗谁。所思在远道。还顾望旧乡。长路漫浩浩。同心而离居。忧伤以终老。

　　明月皎夜光。促织鸣东壁。玉衡指孟冬。众星何历历。白露沾野草。时节忽复易。秋蝉鸣树间。玄鸟逝安适。昔我同门友。高举振六翮。不念携手好。弃我如遗迹。南箕北有斗。牵牛不负轭。良无盘石固。虚名复何益。

　　冉冉孤生竹。结根泰山阿。与君为新婚。兔丝附女萝。兔丝生有时。夫妇会有宜。千进远结婚。悠悠隔山陂。思君令人老。轩车来何迟。伤彼蕙兰花。含英扬光辉。过时而不采。将随秋草萎。君亮执高节。贱妾亦何为。

　　庭中有奇树。绿叶发华滋。攀条折其荣。将以遗所思。馨香盈怀袖。路远莫致之。此物何足贵。但感别经时。

　　迢迢牵牛星。皎皎河汉女。纤纤擢素手。札札弄机杼。终日不成章。泣涕零如雨。河汉清且浅。相去复几许。盈盈一水间。脉脉不得语。

　　回车驾言迈。悠悠涉长道。四顾何茫茫。东风摇百草。所遇无故物。焉得不速老。盛衰各有时。立身苦不早。人生非金石。岂能长寿考。奄忽随物化。荣名以为宝。

　　东城高且长。逶迤自相属。回风动地起。秋草萋已绿。四时更变化。岁暮一何速。晨风怀苦心。蟋蟀伤局促。荡涤放情志。何为自结束。燕赵多佳人。美者颜如玉。被服罗裳衣。草堂诗笺同。当户理清曲。音响一何悲。弦急知柱促。驰情整巾带。沉吟聊踯躅。思为双飞燕。衔泥巢君屋。

　　驱车上东门。遥望郭北墓。白杨何萧萧。松柏夹广路。下有陈死人。杳杳即长暮。潜寐黄泉下。千载永不寤。浩浩阴阳移。年命如朝露。人生忽如寄。寿无金石固。万岁更相送。贤圣莫能度。服食求神仙。多为药所误。不如饮美酒。被服纨与素。

　　去者日以疏。来者日以亲。出郭门直视。但见丘与坟。古墓犁为田。松柏摧为薪。白杨多悲风。萧肃愁杀人。思还故里闾。欲归道无因。

　　生年不满百。常怀千岁忧。昼短苦夜长。何不秉烛游。为乐当及时。何能待来兹。愚者爱惜费。但为后世嗤。仙人王子乔。难可与等期。

　　凛凛岁云暮。蝼蛄夕鸣悲。凉风率已厉。游子寒无衣。锦衾遗洛浦。同袍与我违。独宿累长夜。梦想见容辉。良人惟古欢。枉驾惠前绥。愿得常巧笑。携手同车归。既来不须臾。又不处重闱。亮无晨风翼。焉能凌风飞。眄睐以适意。引领遥相睎。徙倚怀感伤。垂涕沾双扉。

　　孟冬寒气至。北风何惨栗。愁多知夜长。仰观众星列。三五明月满。四五蟾兔缺。客从远方来。遗我一书札。上言长相思。下言久离别。置书怀袖中。三岁字不灭。一心抱区区。惧君不识察。

　　客从远方来。遗我一端绮。相去万馀里。故人心尚尔。文彩双鸳鸯。裁为合欢被。著以长相思。缘以结不解。以胶投漆中。谁能别离此。

　　明月何皎皎。照我罗床纬。忧愁不能寐。揽衣起徘徊。客行虽云乐。不如早旋归。出户独彷徨。愁思当告谁。引领还入房。泪下沾裳衣

　　【古诗五首】

　　上山采蘼芜。下山逢故夫。长跪问故夫。新人复何如。新人虽言好。未若故人姝。颜色类相似。手爪不相如。新人从门入。故人从阁去。新人工织缣。故人工织素。织缣日一匹。织素五丈馀。将缣来比素。新人不如故。外集六十四并引素、馀、故三韵。鸣沙石室古籍业残类书残卷、《御览》五百二十一并引夫、如二韵。又《白帖》三十二引素、馀二韵。《御览》九百八十三引夫一韵。草堂诗笺七白丝行注引素、故二韵。古诗存目云。玉台古本无。）

　　四坐且莫喧。愿听歌一言。请说铜炉器。崔嵬象南山。上枝似松柏。下根据铜盘。雕文各异类。离娄自相联。谁能为此器。公输与鲁班。朱火然其中。青烟飏其间。从风入君怀。四坐莫不欢。香风难久居。空令蕙草残。

　　悲与亲友别。气结不能言。赠子以自爱。道远会见难。人生无几时。颠沛在其间。念子弃我去。新心有所欢。结志青云上。何时复来还。

　　穆穆清风至。吹我罗衣裾。青袍似春草。长条随风舒。朝登津梁山。褰裳望所思。安得抱柱信。皎日以为期。

　　兰若生春阳。涉冬犹盛滋。愿言追昔爱。情款感四时。美人在云端。天路隔无期。夜光照玄阴。长叹念所思。谁谓我无忧。积念发狂痴。

　　【古诗三首】

　　橘柚垂华实。乃在深山侧。闻君好我甘。窍独自雕饰。委身玉盘中。历年冀见食。芳菲不相投。青黄忽改色。人傥欲我知。因君为羽翼。

　　十五从军征。八十始得归。道逢乡里人。家中有阿谁。遥望是君家。松柏冢累累。兔从狗窦入。雉从梁上飞。中庭生旅谷。井上生旅葵。烹谷持作饭。采葵持作羹。羹饭一时熟。不知贻阿谁。出门东向望。泪落沾我衣。

　　新树兰蕙葩。杂用杜蘅草。终朝采其华。日暮不盈抱。采之欲遗谁。所思在远道。馨香易销歇。繁华会枯槁。怅望欲何言。临风送怀抱。

　　【古诗】

　　步出城东门。遥望江南路。前日风雪中。故人从此去。我欲渡河水。河水深无梁。愿为双黄鹄。高飞还故乡。

　　【李陵录别诗二十一首】

　　

　　良时不再至。离别在须臾。屏营衢路侧。执手野踟蹰。仰视浮云驰。奄忽互相逾。风波一失所。各在天一隅。长当从此别。且复立斯须。欲因晨风发。送子以贱驱。

　　携手上河梁。游子暮何之。徘徊蹊路侧。悢々不能辞。行人难久留。各言长相思。安知非日月。弦望自有时。努力崇明德。皓首以为期。

　　嘉会难再遇。三载为千秋。临河濯长缨。念子怅悠悠。远望悲风至。对酒不能酬。行人怀往路。何以尉我愁。独有盈觞酒。与子结绸缪。

　　骨肉缘枝叶。结交亦相因。四海皆兄弟。谁为行路人。况我连枝树。与子同一身。昔为鸳与鸯。今为参与辰。昔者常相近。邈若胡与秦。惟念当乖离。恩情日以新。鹿鸣思野草。可以喻嘉宾。我有一尊酒。欲以赠远人。愿子留斟酌。慰此平生亲。

　　结发为夫妻。恩爱两不疑。欢娱在今夕。燕婉及良时。征夫怀往路。起视夜何其。参辰皆已没。去去从此辞。行役在战场。相见未有期。握手一长叹。泪为生别滋。努力爱春华。莫忘欢乐时。生当复来归。死当长相思。

　　黄鹄一远别。千里顾徘徊。胡马失其群。思心常依依。何况双飞龙。羽翼临当乖。幸有弦歌曲。可以喻中怀。请为游子吟。冷冷一何悲。丝竹厉清声。慷慨有馀哀。长歌正激烈。中心怆以摧。欲展清商曲。念子不得归。俯仰内伤心。泪下不可挥。愿为双黄鹄。送子俱远飞。

　　烛烛晨明月。馥馥我兰芳。芬馨良夜发。随见闻我堂。征夫怀远路。游子恋故乡。寒冬十二月。晨起践严霜。仰观江汉流。仰视浮云翔。良友远别离。各在天一言。山海隔中州。相去悠且长。嘉会难再遇。欢我殊未央。愿君崇令德。随时爱景光。

　　有鸟西南飞。熠熠似苍鹰。朝发天北隅。暮闻日南陵。欲寄一言去。托之笺彩缯。因风附轻翼。以遗心蕴蒸。鸟辞路悠长。羽翼不能胜。意欲从鸟逝。驽马不可乘。

　　烁烁三星列。拳拳月初生。寒凉应节至。蟠蟀夜悲鸣。晨风动乔木。枝叶日夜零。游子暮思归。塞耳不能听。远望正萧条。百里无人声。豺狼鸣后园。虎豹步前庭。远处天一隅。苦困独零丁。亲人随风散。历历如流星。三萍离不结。思心独屏营。愿得萱草枝。以解饥渴情。

　　寂寂君子坐。奕奕合众芳。温声何穆穆。因风动馨香。清言振东序。良时著西痒。乃令丝竹音。列席无高唱。悲意何慷慨。清歌正激扬。长哀发华屋。四坐莫不伤。

　　晨风鸣北林。熠燿东南飞。愿言所相思。日暮不垂帷。明月照高楼。想见馀光辉。玄鸟夜过庭。仿佛能复飞。褰裳路踟蹰。彷徨不能归。浮云日千里。安知我心悲。思得琼树枝。以解长渴饥。

　　陟彼南山隅。送子淇水阳。尔行西南游。我独东北翔。辕马顾悲鸣。五步一彷徨。双凫相背飞。相远日已长。远望云中路。想见来圭璋。万里遥相思。何益心独伤。随时爱景曜。愿言莫相忘。

　　钟子歌南音。仲尼叹归与。戎马悲边鸣。游子恋故庐。阳鸟归飞云。蛟龙乐潜居。人生一世间。贵与愿同俱。身无四凶罪。何为天一隅。与其苦筋力。必欲荣薄躯。不如及清时。策名於天衢。

　　凤皇鸣高冈。有翼不好飞。安知凤皇德。贵其来见稀。

　　红尘蔽天地。白日何冥冥。

　　许由不洗耳。后世有何徵。

　　童童孤生柳。寄根河水泥。连翩游客子。干冬服凉衣。去家千里馀。一身常渴饥。寒夜立清庭。仰瞻天汉湄。寒风吹我骨。严霜切我肌。忧心常惨戚。晨风为我悲。瑶光游何速。行愿支何迟。仰视云间星。所若割长帷。低头还自怜。盛年行已衰。依依恋明世。怆怆难久怀。

　　双凫俱北飞。一凫独南翔。子当留斯馆。我当归故乡。一别如秦胡。会见何讵央。怆悢切中怀。不觉泪沾裳。愿子长努力。言笑莫相忘。

　　清凉伊夜没。微风动单帱。

　　招摇西北驰。天汉东南流。

　　严父潜长夜。慈母去中堂。

　　行行且自割。无令五内伤。

　　严严钟山首。赫赫炎天路。主明曜云门。远景灼寒素。昂昂累世士。结根在所固。吕望老匹夫。苟为因世故。管仲小囚臣。独能建功祚。人生有何常。但恐年岁暮。幸托不肖躯。且当猛虎步。安能苦一身。与世同举厝。由不慎小节。庸夫笑我度。吕望尚不希。夷齐何足慕。

　　远送新行客。戚暮乃来归。入门望爱子。妻妾向人悲。闻子不可见。日已潜光辉。孤坟在西北。常念君来迟。褰裳上墟丘。但见蒿与薇。白骨归黄泉。肌体乘尘飞。生时不识父。死后知我谁。孤魂游穷暮。飘遥安所依。人生图孠息。尔死我念追。俯仰内伤心。不觉悟泪沾衣。人生自有命。但恨生日希。

　　【古诗二首】

　　采葵莫伤根。伤根葵不生。结交莫羞贫。羞贫友不成。

　　甘瓜抱苦蒂。美枣生荆棘。利傍有倚刀。贪人还自贼。

　　【古绝句四首】

　　

　　藁砧今何在。山上复有山。何当大刀头。破镜飞上天。

　　日暮秋云阴。江水清且深。保用通音信。莲花玳瑁簪。

　　菟丝从长风。根茎无断绝。无情尚不离。有情安可别。

　　南山一树桂。上有双鸳鸯。千年长交颈。欢庆不相忘。

　　【古诗一首】

　　青青陵中草。倾叶晞朝日。阳春布惠泽。枝页可缆结。草木为恩感。况人含气血。

　　【古五杂俎诗】

　　五杂俎。冈头草。往复还。车马道。不获已。人将老。

　　【古两头纤纤诗】

　　两头纤纤月初生。半白半黑。眼中睛。腷々膊々鸡初鸣。磊磊落落向曙星。

　　【古诗】

　　啼呼哭泣。如吹胡笳。

　　有客从南来。赠我一抱笔。

　　泛泛江汉萍。漂荡水无根。

　　离家千里客。戚戚多思复。

　　日暮途且远。游子悲故乡。

　　屡见流芳歇。

　　石门通越井。

　　【古游仙诗】

　　带我琼瑶佩。飧我沆浆。 



　　魏武帝曹操

　　〈操。字孟德。沛国谯人。灵帝时举孝廉。为郎。历位丞相。封魏王。建安二十五年卒。年五十六。子丕。受禅。追尊为武皇帝。有集十卷。〉

　　【气出倡】

　　

　　驾六龙乘风而行。行四海外路。下之八邦。历登高山。临谿谷。乘云而行。行四海外。东到泰山。仙人玉女下来遨游。骖驾六龙饮玉浆。河水尽不东流。解愁腹饮玉浆。奉持行。东到蓬莱山。匕之天之门。王阙下引见得入。赤松相对。四面顾望。视正焜煌。开王心正兴其气。百道至。传告无穷。闭其口但当爱气。寿万年。东到海与天连。神仙之道。出窈入冥。常当专之。心恬憺无所愒欲。闭门坐自守。天与期气。愿得神之人。乘驾云车。骖驾白鹿。上到天之门。来赐神之药。跪受之敬神齐。当如此道自来。华阴山自以为大。高百丈浮云为之盖。仙人欲来。出随风列之雨。吹我洞箫。鼓瑟琴。何訚訚。酒与歌戏。今日相乐诚为乐。玉女起起儛移数时。鼓吹一保嘈嘈。从西北来时。仙道多驾烟乘云驾龙。郁何蓩々蓣蓣。遨游八极。乃到昆仑之山西王母侧。神仙金止玉亭。来者为谁。赤松王乔乃德旋之门。乐共饮食到黄昏。多驾合坐。万岁长。宜子孙。游君山甚为真。磪砟硌尔自为神，乃到王母台，金阶玉为堂，芝草生殿傍。杀西厢客满堂，主人当行觞。坐者长寿遽何央。长乐。甫始宜孙子。常愿主人增年与天相守。

　　【精列】

　　厥初生。造化之陶物。莫不有终期。莫不有终期。圣贤不能免。何为怀此忧。愿螭龙之驾。思想昆仑居。思想昆仑居。见欺於迂怪。志意在蓬莱。志意在蓬莱。周孔圣徂落。会稽以坟丘。会稽以坟丘。陶陶谁能度。君子以弗忧。年之暮。奈何时过时来微。

　　【度关山】

　　天地间。人为贵。立君牧民。为之执则。车辙马迹。经纬四极。黜陟幽明。黎庶繁息。於铄贤圣。总统邦域。封建五爵。井田刑狱。有燔丹书。无普赦赎。皋陶甫侯。何有失职。嗟哉后世。改制易律。劳民为君。役赋其力。舜漆食器。畔者十国。不及唐尧。采椽不刘。世叹伯夷。欲以厉俗。侈恶之大。俭为共德。许由推让。岂有讼曲。兼爱尚同。疏者为戚。

　　【薤露】

　　惟汉二十世。所任诚不良。沐猴而冠带。知小而谋强。犹豫不敢断。因狩执君王。白虹为贯日。已亦先受殃。贼臣持国柄。杀主灭宇京。荡覆帝基业。宗庙以燔丧。播越西迁移。号泣而且行。瞻彼洛城郭。微子为哀伤。

　　【蒿里行】

　　关东有义士。兴兵讨群凶。初期会孟津。乃心在咸阳。军合力不齐。踌躇而雁行。势利使人争。嗣还自相戕。淮南弟称号。刻玺於北方。铠甲生虮虱。万姓以死亡。白骨露於野。千里无鸡鸣。生民百遗一。念之断人肠。

　　【对酒】

　　对酒歌。太平时。吏不呼门。王者贤且明。宰相股肱皆忠良。咸礼让。民无所争讼。三年耕有九年储。仓谷满盈。斑白不负戴。雨泽如此。百谷用成。却走马以粪其土田。爵公侯伯子男。咸爱其民。以黜陟幽明。子养有若父与兄。犯礼法。轻重随其刑。路无拾遗之私。囹圄空虚。冬节不断人。耄耋皆得以寿终。恩泽广及草木昆虫。

　　【陌上桑】

　　驾虹霓。乘赤云。登彼九疑历玉门。济天汉。至昆仑。见西王母。谒东君。交赤松。及羡门。受要秘道爱精神。食芝英。饮醴泉。拄杖桂枝佩秋兰。绝人事。游浑元。若疾风游欻飘翩。景未移。行数千。寿如南山不忘愆。

　　【短歌行】

　　周西伯昌。怀此圣德。三分天下。而有其二。修奉贡献。臣节不坠。崇侯谗之。是以拘系。后见赦原。赐之斧钺。得使征伐。为仲尼所称。逮及德行。犹奉事殷。论叙其美。齐桓之功。为霸之首。九合诸侯。一匡天下。一匡天下。不以兵车。正而不谲。其德传称。孔子所叹。并称夷吾。民受其恩。赐与庙胙。命无下拜。小白不敢尔。天威在颜咫尺。晋文亦霸。躬奉天王。受赐圭瓒。秬鬯彤弓。卢弓矢千。虎贲三百人。威服诸侯。师之者尊。八方闻之。名亚齐桓。河阳之会。诈称周王。是以其名纷葩。

　　【短歌行】

　　对酒当歌。人生几何。譬如朝露。去日苦多。慨当以慷。忧思难忘。何以解忧。唯有杜康。青青子衿。悠悠我心。但为君故。沉吟至今。呦呦鹿鸣。食野之苹。我有嘉宾。鼓瑟吹笙。明明如月。何时可掇。忧从中来。不可断绝。越陌度阡。枉用相存。契阔谈燕。心念旧恩。月明星稀。鸟鹊南飞。绕树三匝。何枝可依。山不厌高。海不厌深。周公吐哺。天下归心。对酒当歌。人生几何。譬如朝露。去日苦多。慨当以慷。忧思难忘。以何解愁。唯有杜康。青青子衿。悠悠我心。但为君故。沈吟至今。明明如月。何时可掇。忧从中来。不可断绝。呦呦鹿鸣。食野之苹。我有嘉宾。鼓瑟吹笙。山不厌高。水不厌深。周公吐哺。天下归心。

　　【秋胡行】

　　晨上散关山。此道当何难。晨上散关山。此道当何难。

　　牛顿不起。车堕谷间。坐盘石之上。弹五弦之琴。作清角韵。意中迷烦。歌以言志。晨上散关山。有何三老公。卒来在我傍。有何三老公。卒来在我傍。负揜被裘。似非恒人。谓卿云何。困苦以自怨。徨徨所欲。来到此间。歌以言志。有何三老公。我居昆仑山。所谓者真人。我居昆仑山。所谓者真人。道深有可得。名山历观。遨游八极。枕石濑流。饮泉沉吟不决。遂上升天。歌以言志。我居昆仑山。去去不可追。长恨相牵攀。去去不可追。长恨相牵攀。夜夜安得寐。惆怅以自怜。正而不谲。乃赋依因。经传所过。西来所传。歌以言志。去去不可追。

　　【秋胡行】

　　愿登泰华山。神人共远游。愿登泰华山。神人共远游。经历昆仑山。到蓬莱。飘遥八极。与神人俱。思得神药。万岁为期。歌以言志。愿登泰华山。天地何长久。人道居之短。天地何长久。人道居之短。世言伯阳。殊不知老。赤松王乔。亦云得道。得之未闻。庶以寿考。歌以言志。天地何长久。明明日月光。何所不光昭。明明日月光。何所不光昭。二仪合圣化。贵者独人不。万国率土。莫非王臣。仁义为名。礼乐为荣。歌以言志。明明日月光。四时更逝去。昼夜以成岁。四时更逝去。昼夜以成岁。大人先天。而天弗违。

　　不戚年往。世忧不治。存亡有命。虑之为蚩。歌以言志。四时更逝去。戚戚欲何念。欢笑意所之。戚戚欲何念。欢笑意所之。壮盛智惠。殊不再来。爱时进趣。将以惠谁。泛泛放逸。亦同何为。歌以言志。戚戚欲何念。

　　【苦寒行】

　　

　　北上太行山。艰哉何巍巍。羊肠坂诘屈。车轮为之摧。树木何萧瑟。北风声正悲。熊罴对我蹲。虎豹夹路蹄。谿谷少人民。雪落何霏霏。延颈长叹息。远行多所怀。我心何怫郁。思欲一东归。水深桥梁绝。中路正徘徊。迷惑失故路。薄暮无宿栖。行行日已远。人马同时饥。担囊行取薪。斧冰持作糜。悲彼东山诗。悠悠使我哀。

　　北上太行山。艰哉何巍巍。太行山。艰哉何巍巍。羊肠坂诘屈。车轮为之摧。树木何萧瑟。北风声正悲。何萧瑟。北风声正悲。熊罴对我蹲。虎豹夹道啼。谿谷少人民。雪落何霏霏。少人民。雪落何霏霏。延颈长叹息。远行多所怀。我心何佛郁。思欲一东归。何佛郁。思欲一东归。水深桥梁绝。中道正徘徊。迷惑失径路。暝无所宿栖。失径路。暝无所宿栖。行行日以远。人马同时饥。担囊行取薪。斧冰持作糜。担囊行取薪。斧冰持作糜。悲彼东山诗。悠悠使我哀。

　　【善哉行】

　　古公亶甫。积德垂仁。思弘一道。哲王於豳。太伯仲雍。王德之仁。行施百世。断发文身。伯夷叔齐。古之遗贤。让国不用。饿殂首山。智哉山甫。相彼宣王。何用杜伯。累我圣贤。齐桓之霸。赖得仲父。后任竖刁。虫流出户。晏子平仲。积德兼仁。与世沈德。未必思命。仲尼之世。王国为君。随制饮酒。扬波使臣。

　　【善哉行】

　　自惜身薄祜。夙贱罹孤苦。既无三徙教。不闻过庭语。其穷如抽裂。自以思所怙。虽怀一介志。是时其能与。守穷者贫贱。惋叹泪如雨。泣涕於悲夫。乞活安能睹。我愿於天穷。琅邪倾侧左。虽欲竭忠诚。欣公归其楚。快人由为叹。抱情不得叙。

　　显行天教人。谁知莫不绪。我愿何时随。此叹亦难处。今我将何照於光曜。释衔不如雨。

　　【善哉行】

　　痛哉世人。见欺神仙。

　　【步出夏门行】

　　

　　云行雨步。超越九江之皋。临观异同。心意怀游豫。不知当复何从。经过至我碣石。心惆怅我东海。东临碣石。以观沧海。水何淡淡。山岛竦峙。树木丛生。百草丰茂。秋风萧瑟。洪波涌起。日月之行。若出其中。星汉灿烂。若出其里。幸甚至哉。幸甚至哉。歌以言志。观沧海。孟冬十月。北风徘徊。天气肃清。繁霜霏霏。鹍鸡晨鸣。鸿雁南飞。鸷鸟潜藏。熊罴窟栖。钱镈停置。农收积场。逆旅整设。以通贾商。幸甚至哉。歌以咏志。冬十月。乡土不同。河朔隆寒。流澌浮漂。舟船行难。锥不入地。蘴籁深奥。水竭不流。冰坚可蹈。士隐者贫。勇侠轻非。心常叹怨。戚戚多悲。幸甚至哉。歌以咏志。河朔寒。神龟虽寿。犹有竟时。腾蛇乘雾。终为土灰。骥老伏枥。志在千里。烈士暮年。壮心不已。盈缩之期。不但在天。养怡之福。可得永年。幸甚至哉。歌以咏志。神龟虽寿。

　　【却东西门行】

　　

　　鸿雁出塞北。乃在无人乡。举翅万里馀。行止自成行。冬节食南稻。春日复北翔。田中有转蓬。随风远飘扬。长与故根绝。万岁不相当。奈何此征夫。安得去四方。戎马不解鞍。铠甲不离傍。冉冉老将至。何时反故乡。神龙藏深泉。猛兽步高冈。狐死归首丘。故乡安可忘。

　　【董卓歌辞】

　　

　　德行不亏缺。变故自难常。郑康成行酒。伏地气绝。郭景图命尽於园桑。

　　【谣俗辞】

　　粒米不足舂。寸布不足缝。罂中无斗储。发箧无尺缯。友来从我贷。不知所以应。

　　【有南篇】

　　南山有大石。

　　【饮马长城窟行】

　　四时隐南山。子欲适西戎。  


　　王粲

　　〈粲。字仲宣。山阳高平人。初辟司徒府。除黄门郎。不就。至荆州依刘表。荆州平。曹公辟为丞相掾。封关内侯。迁军谋祭酒。进侍中。建安二十二年卒。有集十一卷。〉

　　【赠蔡子笃诗】

　　

　　翼翼飞鸾。载飞载东。我友云徂。言戾旧邦。舫舟翩翩。以溯大江。蔚矣荒涂。时行靡通。慨我怀慕。君子所同。悠悠世路。乱离多阻。济岱江衡。邈焉异处。风流云散。一别如雨。人生实难。愿其弗与。瞻望遐路。允企伊伫。烈烈冬日。肃肃凄风。潜鳞在渊。归雁载轩。苟非鸿鵰。孰能飞翻。虽则追慕。予思罔宣。瞻望东路。惨怆增叹。率彼江流。爰逝靡期。君子信誓。不迁于时。及子同寮。生死固之。何以赠行。言赋新诗。中心孔悼。涕泪涟洏。嗟尔君子。如何勿思。

　　【赠士孙文始】

　　

　　天降丧乱。靡国不夷。我暨我友。自彼京师。宗守荡失。越用遁违。迁于荆楚。在漳之湄。在漳之湄。亦克。晏处。和通篪埙。比德车辅。既度礼义。卒获笑语。庶兹永日。无愆厥绪。虽曰无愆。时不我已。同心离事。乃有逝止。横此大江。淹彼南汜。我思弗及。载坐载起。惟彼南汜。君子居之。悠悠我心。薄广慕之。人亦有言。靡日不思。矧伊嬿婉。胡不凄而。晨风夕逝。托与之期。瞻仰王室。慨其永慨。良人在外。谁佐天官。四国方阻。俾尔归藩。作式下国。无曰蛮裔。不虔汝德。慎尔所主。率由嘉则。龙虽勿用。志亦靡忒。悠悠澹澧。郁彼唐林。虽则同域。邈尔回深。白驹远志。古人所箴。允矣君子。不遐厥心。既往既来。无密尔音。

　　【赠文叔良】

　　

　　翩翩者鸿。率彼江滨。君子于征。爰聘西邻。临此洪渚。伊思梁岷。尔行孔邈。如何忽勤。君子敬始。慎尔所主。谋言必贤。错说申辅。延陵有作。侨肸是与。先民遗迹。来世之矩。既慎尔主。亦迪知几。探情以华。睹著知微。视明听聪。靡事不惟。董褐荷名。胡宁不师。众不可盖。无尚我言。梧宫致辩。齐楚构患。成功有要。在众思欢。人之多忌。掩之实难。瞻彼黑水。滔滔其流。江汉有卷。允来厥休。二邦若否。职汝之由。缅彼行人。鲜克弗留。尚哉君子。异于他仇。人谁不勤。无厚我忧。惟诗作赠。敢咏在舟。

　　【赠文叔良】

　　温温恭人。禀道之极。

　　【赠杨德祖】

　　我君饯之。其乐泄泄。

　　【为潘文则作思亲诗】

　　

　　穆穆显妣。德音徽止。思齐先姑。志侔姜姒。躬此劳瘁。鞠予小子。小子之生。遭世罔宁。烈考勤时。从之于征。奄遘不造。殷忧是婴。咨于靡及。退守祧祊。五服荒离。四国分争。祸难斯逼。救死於颈。嗟我怀归。弗克弗逞。圣善独劳。莫慰其情。春秋代逝。于兹九龄。缅彼行路。焉托予诚。予诚既否。委之于天。庶我显妣。克保遐年。亹亹惟惧。心乎如悬。如何不吊。早世徂颠。於存弗养。於后弗临。遗衍在体。惨痛切心。形影尸立。魂爽飞沈。在昔蓼莪。哀有馀音。我之此譬。忧其独深。胡宁视息。以济于今。严严丛险。则不可摧。仰瞻归云。俯聆飘回。飞焉靡翼。超焉靡阶。思若流波。情似坻颓。诗之作矣。情以告哀。

　　【公燕诗】

　　昊天降丰泽。百卉挺葳蕤。凉风撤蒸暑。清云却炎晖。高会君子堂。并坐荫华榱。嘉肴充圆方。旨酒盈金罍。管弦发徽音。曲度清且悲。合坐同所乐。但愬杯行迟。常闻诗人语。不醉且无归。今日不极欢。含情欲待谁。见眷良不翅。守分岂能违。古人有遗言。君子福所绥。愿我贤主人。与天享巍巍。克符周公业。奕世不可追。

　　【从军诗五首】

　　

　　从军有苦乐。但问所从谁。所从神且武。焉得久劳师。相公征关右。赫怒震天威。一举灭獯虏。再举服羌夷。西收边地贼。忽若俯拾遗。陈赏越丘山。酒肉逾川坻。军中多饫饶。人马皆溢肥。徒行兼乘还。空出有馀资。拓地三千里。往返速若飞。歌舞入邺城。所愿获无违。昼日处大朝。日暮薄言归。外参时明政。内不废家私。禽兽惮为牺。良苗实已挥。窍慕负鼎翁。愿厉朽钝姿。不能效沮溺。相随把锄犁。熟览夫子诗。信知所言非。

　　凉风厉秋节。司典告详刑。我君顺时发。桓桓东南征。泛舟盖长川。陈卒被隰埛。征夫怀亲戚。谁能无恋情。拊衿倚舟樯。眷眷思邺城。哀彼东山人。喟然感鹳鸣。日月不安处。人谁获恒宁。昔人从公旦。一徂辄三龄。今我神武师。暂往必速平。弃余亲睦恩。输力竭忠贞。惧无一夫用。报我素餐诚。夙夜自恲性。思逝若抽萦。将秉先登羽。岂敢听金声。

　　从军征遐路。讨彼东南夷。方舟顺广川。薄暮未安坻。白日半西山。桑梓有馀晖。蟠蟀夹岸鸣。孤鸟翩翩飞。征夫心多怀。凄凄令吾悲。下船登高防。草露沾我衣。回身赴床寝。此愁当告谁。身服干戈事。岂得念所私。即戎有授命。兹理不可违。

　　朝发邺都桥。暮济白马津。逍遥河堤上。左右望我军。连舫逾万艘。带甲千万人。率彼东南路。将定一举勋。筹策运帷幄。一由我圣君。恨我无时谋。譬诸具官臣。鞠躬中坚内。微画无所陈。许历为完士。一言犹败秦。我有素餐责。诚愧伐檀人。虽无铅刀用。庶几奋薄身。

　　悠悠涉荒路。靡靡我心愁。四望无烟火。但见林与丘。城郭生榛棘。蹊径无所由。雚蒲竟广泽。葭苇夹长流。日夕凉风发。翩翩漂吾丹。寒蝉在树鸣。鹳鹄摩天游。客子多悲伤。泪下不可收。朝入谯郡界。旷然消人忧。鸡鸣达四境。黍稷盈原畴。馆宅充鄽，士女满庄馗。自责贤圣国。谁能享斯休。诗人美乐土。虽客犹愿留。

　　【从军诗】

　　被羽在先登。甘心除国疾。

　　【从军诗】

　　楼船凌洪波。寻戈刺群虏。

　　【咏史诗】

　　自古无殉死。达人所共知。秦穆杀三良。惜哉空尔为。结发事明君。受恩良不訾。临没要之死。焉得不相随。妻子当门泣。兄弟哭路垂。临穴呼苍天。涕下如绠縻。人生各有志。终不为此移。同知埋身剧。心亦有所施。生为百夫雄。死为壮士规。黄鸟作悲诗。至今声不亏。

　　【杂诗】

　　日暮游西园。冀写忧思情。曲池扬素波。列树敷丹荣。上有特栖鸟。怀春向我鸣。褰衽欲从之。路险不得征。徘徊不能去。伫立望尔形。风飚扬尘起。白日忽已冥。回身入空房。托梦通精诚。人欲天不违。何惧不合并。

　　【诗】

　　吉日简清时。从君出西园。方轨策良马。并驰厉中原。北临清漳水。西看柏杨山。回翔游广囿。逍遥波渚间。

　　【诗】

　　列车息众驾。相伴绿水湄。幽兰吐芳烈。芙蓉发红晖。百鸟何缤翻。振翼群相追。投网引潜鲤。强弩下高飞。白日已西迈。欢乐忽忘归。

　　【诗】

　　联翻飞鸾鸟。独游无所因。毛羽照野草。哀鸣入青云。我尚假羽翼。飞睹尔形身。愿及春阳会。交颈遘殷勤。

　　【诗】

　　鸷鸟化为鸠。远窜江汉边。遭遇风云会。托身鸾凤间。天姿既否戾。受性又不闲。邂逅见逼迫。俯仰不得言。

　　【七哀诗三首】

　　西京乱无象。豺。虎方遘患。复弃中国去。远身适荆蛮。亲戚对我悲。朋友相追攀。出门无所见。白骨蔽平原。路有饥妇人。抱子弃草间。顾闻号泣声。挥涕独不还。未知身死处。何能两相完。驱马弃之去。不忍听此言。南登霸陵岸。回首望长安。悟彼下泉人。喟然伤心肝。

　　荆蛮非我乡。何为久滞淫。方舟溯大江。日暮愁我心。山冈有馀映。严阿增重阴。狐狸驰赴穴。飞鸟翔故林。流波激清响。猴猿临岸吟。迅风拂裳袂。白露沾衣襟。独夜不能寐。摄主起抚琴。丝桐感人情。为我发悲音。羁旅无终极。忧思壮难任。

　　边城使心悲。昔吾亲更之。冰雪截肌肤。风飘无止期。百里不见人。草木谁当迟。登城望亭燧。翩翩飞戍旗。行者不顾反。出门与家辞。子弟多俘虏。哭泣无已时。天下尽乐土。何为久留兹。蓼虫不知辛。去来勿与谘。

　　【诗】

　　荆架为燕使。送者盈水滨。缟素易水上。涕泣不可挥。

　　【诗】

　　探怀授所欢。愿醉不顾身。

　　【诗】

　　哀笑动梁尘。急觞荡幽默。  
　 


　　陈琳

　　〈琳。字孔璋。广陵人。初为大将军何进府主簿。后中乱冀州。依袁绍。冀州平。司空曹操以为军谋祭酒。管记室。徙门下督。建安二十二年卒。有集十卷。〉

　　【饮马长成窟行】

　　饮马长城窟。水寒伤马骨。往谓长城吏。慎莫稽留太原卒。官作自有程。举筑谐汝声。男儿宁当格斗死。何能怫郁筑长城。长城何连连。连连三千里。边城多健少。内舍多寡妇。作书与内舍。便嫁莫留住。善侍新姑嫜。时时念我故夫子。报书往边地。君今出语一何鄙。身在祸难中。何为稽留他家子。生男慎莫举。生女哺用脯。君独不见长城下。死人骸骨相撑拄。结发行事君。慊慊心意关。明知边地苦。贱妾何能久自全。

　　【诗】

　　高会时不娱。羁客难为心。殷怀从中发。悲感激清音。投觞罢欢坐。逍遥步长林。萧萧出谷风。黯黯天路阴。惆怅忘旋反。歔欷涕沾襟。

　　【诗】

　　节运时气舒。秋风凉且清。间居心不娱。驾言从友生。翱翔戏长流，逍遥登高城。东望看畴野。回顾览园庭。嘉木凋绿叶。芳草纤红荣。骋哉日月逝。年命将西倾。建功不及时。钟鼎何所铭。收念还寝房。慷慨咏坟经。庶几及君在。立德垂功名。

　　【宴会诗】

　　凯风飘阴云。白日扬素晖。良友扫我游。高会宴中闱。玄鹤浮清泉。绮树焕青蕤。

　　【诗】

　　春天润九野。卉木涣油油。红华纷晔晔。发秀曜中衢。

　　仲尼以圣德。行聘遍周流。遭斥厄陈蔡。归之命也夫。

　　沈沦众庶间。与世无有殊。纡郁怀伤结。舒展有何由。

　　轗轲固宜然。卑陋何所羞。援兹自抑慰。研精於道腴。

　　刘桢

　　〈桢。字公干。东平宁阳人。建安中。司空曹操以为军谋祭酒掾。建安二十二年卒。有集四卷。〉

　　【公燕诗】

　　永日行游戏。欢乐犹未央。遗思在玄夜。相与复翱翔。辇车飞素盖。从者盈路傍。月出照园中。珍木郁苍苍。清川过石渠。流波为鱼防。芙蓉散其华。菡萏溢金塘。灵鸟宿水裔。仁兽游飞梁。华馆寄流波。豁达来风凉。生六未始闻。歌之安能详。投翰长叹息。绮丽不可忘。

　　【赠五官中郎将诗四首】

　　昔我从元后。整驾至南乡。过彼丰沛都。与君共翱翔。四节相推斥。季冬风且凉。众宾会广坐。明镫熺炎光。清歌制妙声。万舞在中堂。金罍含甘醴。羽觞行无方。长夜忘归来。聊且为太康。四牡向路驰。欢悦诚未央。

　　余婴沉痼疾。窜身清漳滨。自夏涉玄冬。弥旷十馀旬。常恐游岱宗。不复见故人。所亲一何笃。步趾慰我身。清谈同日夕。情盻叙忧勤。便复为别辞。游车归西邻。素叶随风起。广路扬埃尘。逝者如流水。哀此遂离分。追问休时会。要我以阳春。望慕结不解。贻尔新诗文。勉哉修令德。北面自宠珍。

　　秋日多悲怀。感慨以长叹。终夜不遑寐。叙意於濡翰。明灯曜闰中。清风凄已寒。白露涂前庭。应门重其关。四节相推斥。岁月忽已殚。壮士远出征。戎事将独难。涕泣洒衣裳。能不怀所欢。

　　凉风吹沙砾。霜气何皑皑。明月照缇幕。华灯散炎辉。赋诗连篇章。极夜不知归。君侯多壮思。文雅纵横飞。小臣信顽卤。黾勉安能追。

　　【赠徐干诗】

　　谁谓相去远。隔此西掖垣。拘限清切禁。中情无由宣。思子沉心曲。长叹不能言。起坐失次第。一日三四迁。步出北寺门。遥望西苑园。细柳夹道生。方塘含清源。轻叶随风转。飞鸟何翻翻。乖人易感动。

　　涕下与衿连。仰视白日光。皦皦高且悬。兼烛八纮内。物类无颇偏。我独抱深感。不得与比焉。

　　【赠徐干诗】

　　猥蒙惠咳吐。贶以雅颂声。高义厉青云。灼灼有表经。

　　【赠送从弟诗三首】

　　泛泛东流水。磷磷水中石。蘋藻生其涯。华叶纷扰溺。采之荐宗庙。可以羞嘉客。岂无园中葵。懿此出深泽。

　　亭亭山上松。瑟瑟谷中风。风声一何盛。松枝一何劲。冰霜正惨凄。终岁常端正。岂不罹凝寒。松柏有本性。

　　凤皇集南岳。徘徊孤竹根。於心有不厌。奋翅凌紫氛。岂不常勤苦。羞与黄雀群。何时当来仪。将须圣明君。

　　【杂诗】

　　职事相填委。文墨纷消散。驰翰未暇食。日昃不知晏。沈迷簿领间。回回自昏乱。释此出西城。登高且游观。方塘含白水。中有凫与雁。安得肃肃羽。从尔浮波澜。

　　【斗鸡诗】

　　丹鸡被华采。双距如锋芒。愿一扬炎威。会战此中唐。利爪探玉除。瞋目含火光。长翘惊风起。劲翮正敷张。轻举奋勾喙。电击复还翔。

　　【射鸢诗】

　　鸣鸢弄双翼。飘飘薄青云。我后横怒起。意气凌神仙。发机如惊焱。三发两鸢连。流血洒墙屋。飞毛从风旋。庶士同声赞。君射一何妍。

　　【诗】

　　昔君错畦畤。东土有素木。条柯不盈寻。一尺再三曲。隐生寘翳林。控Ａ１９自迫速。得托芳兰苑。列植高山足。

　　【诗】

　　青青女萝草。上依高松枝。幸蒙庇养恩。分惠不可赀。风雨虽急疾。根株不倾移。

　　【诗】

　　天地无期竟。民生甚局促。为称百年寿。谁能应此录。低昂倏忽去。炯若风中烛。

　　【诗】

　　翩翩野青雀。栖窜茨棘蕃。朝食平田粒。夕饮曲池泉。猥出蓬莱中。乃至丹丘边。

　　【诗】

　　旦发邺城东。莫次溟水旁。三军如邓林。武士攻萧庄。

　　【诗】

　　初春含寒气。阳气匿其晖。灰风从天起。砂石纵横飞。

　　【诗】

　　和风从东来。玄云起西山。夜中发此气。明旦飞甘泉。

　　【诗】

　　朝发白马。暮宿韩陵。

　　【诗】

　　大厦云构。

　　【诗】

　　玄云起高岳。终朝弥八方。

　　【诗】

　　皦月垂素光。玄云为仿佛。

　　【诗】

　　揽衣出巷去。素盖保翩翩。

　　【诗】

　　散礼风雨起。

　　徐干

　　〈干。字伟长。北海人。辟司空曹操府。除上艾长。以疾不行。历军谋祭酒掾。五官中郎将文学。建安二十二年卒。有集五卷。〉

　　【赠五官中郎将诗】

　　贻尔新诗。

　　【答刘桢诗】

　　与子别无几。所经未一旬。我思一何笃。其愁如三春。虽路在咫尺。难涉如九关。陶陶朱夏德。草木昌且繁。

　　【情诗】

　　高殿郁崇崇。广厦凄冷冷。微风起闺闼。落日照阶庭。踟蹰云屋下。啸歌倚华楹。君行殊不返。我饰为谁容。炉薰阖不用。镜匣上尘生。绮罗失常色。金翠暗无精。嘉肴既忘御。旨酒亦常停。顾瞻空寂寂。唯闻燕雀声。忧思连相属。中心如宿酲。

　　室思诗

　　沉阴结愁忧。愁忧为谁兴。念与君生别。各在天一方。良会未有期。中心摧且伤。不聊忧餐食。慊慊常饥空。端坐而无为。仿佛君容光。

　　峨峨高山首。悠悠万里道。君去日已远。郁结令人老。人生一世间。忽若暮春草。时不可再得。何为自愁恼。每诵昔鸿恩。贱躯焉足保。

　　浮云何洋洋。愿因通我辞。飘飖不可寄。徙倚徒相思。人离皆复会。君独无返期。自君之出矣。明镜暗不治。思君如流水。何有穷已时。

　　惨惨时节尽。兰叶凋复零。喟然长叹息。君期慰我情。展转不能寐。长夜何绵绵。蹑履起出户。仰观三星连。自恨志不遂。泣涕如涌泉。

　　思君见巾栉。以益我劳勤。安得鸿鸾羽。覯此心中人。诚心亮不遂。搔首立悁悁。何言一不见。复会无因缘。故如比目鱼。今隔如参辰。

　　人靡不有初。想君能终之。别来历年岁。旧恩何可期。重新而忘故。君子所尤讥。寄身虽在远。岂忘君须臾。既厚不为薄。想君时见思。

　　【於清河见挽船士新婚与妻别诗】

　　与君结新婚。宿昔当别离。凉风动秋草。蟋蟀鸣相随。冽冽寒蝉吟。蝉吟抱枯枝。枯枝时飞扬。身体忽迁移。不悲身迁移。但惜岁月驰。岁月无穷极。会合安可知。愿为双黄鹄。比翼戏清池。

　　阮瑀

　　〈瑀。字元瑜。陈留人。师事蔡邕。建安中。曹操以为军谋祭酒。管记室。后为仓曹掾属。建安十七年卒。有集五卷。〉

　　【驾出北郭门行】

　　驾出北郭门。马樊不肯驰。下车步踟蹰。仰折枯杨枝。顾闻丘林中。噭々有悲啼。借问啼者出。何为乃如斯。亲母舍我殁。后母憎孤儿。饥寒无衣食。举动鞭捶施。骨消肌肉尽。体若枯树皮。藏我空室中。父还不能知。上冢察故处。存亡永别离。亲母何可见。泪下声正嘶。弃我於此间。穷厄岂有赀。传告后代人。以此为明规。

　　【琴歌】

　　

　　奕奕天门开。大魏应期运。青盖巡九州。在东西人怨。士为知已死。女为悦者玩。恩义苟敷畅。他人焉能乱。

　　【咏史诗二首】

　　误哉秦穆公。身没从三良。忠臣不违命。随躯就死亡。低头窥圹户。仰视日月光。谁谓此可处。恩义不可忘。路人为流涕。黄鸟鸣高桑。

　　燕丹善勇士。荆轲为上宾。图尽擢匕首。长驱西入秦。素车驾白马。相送易水津。渐离击筑歌。悲声感路人。举坐同咨嗟。叹气若青云。

　　【七哀诗】

　　丁年难再遇。富贵不重来。良时忽一过。身体为土灰。冥冥九泉室。漫漫长夜台。身尽气力索。精魂靡所能。嘉肴设不御。旨酒肥觞杯。出圹望故乡。但见蒿与莱。

　　【公燕诗】

　　阳春和气动。贤主以崇仁。布惠绥人物。降爱常所亲。上堂相娱乐。中外奉时珍。五味风雨集。杯酌若浮云。

　　【诗】

　　临川多悲风。秋日苦清凉。客子易为戚。感此用哀伤。揽衣起踯躅。上观心与房。三星守故次。明月未收光。鸡鸣当何时。朝晨尚未央。还坐长叹息。忧忧安可忘。

　　【诗同上】

　　我行自凛秋。季冬乃来归。置酒高堂上。友朋集光辉。念当复离别。涉路险且夷。思虑益惆怅。泪下沾裳衣。

　　【诗】

　　四皓隐南岳。老莱窜河滨。颜回乐陋巷。许由安贱贫。伯夷饿首阳。天下归其仁。何患处贫苦。但当守明真。

　　【诗】

　　白发随栉堕。未寒思厚衣。四支易懈忄卷。行步益疏迟。常恐时岁尽。魂魄忽高飞。自知百年后。堂上生旅葵。

　　【诗】

　　苦雨滋玄冬。引日弥且长。丹墀自歼殪。深树犹沾裳。客行易感悴。我心摧已伤。登台望江沔。阳侯沛洋洋。

　　【诗】

　　民生受天命。漂若河中尘。虽称百龄寿。孰能应此身。犹获婴凶祸。流落恒苦辛。

　　《类聚》三十。

　　【诗】

　　箭细铁丝刚。刀插银刃白。

　　【诗】

　　春岑蔼林木。

　　应玚

　　〈玚。字德琏。汝南人。曹操辟为丞相掾。转平原侯庶子。后为五官中郎将文学。建安二十二年卒。有集五卷。〉

　　【报赵淑丽诗】

　　朝云不归。夕结成阴。离群犹宿。永思长吟。有鸟孤栖。哀鸣北林。嗟我怀矣。感物伤心。

　　【公燕诗】

　　巍巍主人德。佳会被四方。开馆延群士。置酒于斯堂。辨论释郁结。援笔兴文章。穆穆众君子。好合同欢康。促坐褰重帷。传满腾羽觞。

　　【侍五官中郎将建章台集诗】

　　朝雁鸣云中。音响一何哀。问子游何乡。戢翼正徘徊。言我塞门来。将就衡阳栖。往春翔北土。今冬客南淮。远行蒙霜雪。毛羽日摧颓。常恐伤肌骨。身陨沉黄泥。简珠堕沙石。何能中自谐。欲因云雨会。濯羽陵高梯。良遇不可值。伸眉路何阶。公子敬爱客。乐饮不知疲。和颜既以畅。乃肯顾细微。赠诗见存慰。小子非所宜。为且极让情。不醉其无归。凡百敬尔位。以副饥渴怀。

　　【别诗二首】

　　朝云浮四海。日暮归故山。行役怀旧土。悲思不能言。悠悠涉千里。未知何时旋。

　　浩浩长河水。九折东北流。晨夜赴沧海。海流亦何抽。远适万里道。归来未有由。临河累太息。五内怀伤忧。

　　【斗鸡诗】

　　戚戚怀不乐。无以释劳勤。兄弟游戏场。命驾迎众宾。二部分曹伍。群鸡焕以陈。双距解长绁。飞踊超敌伦。芥羽张金距。连战何缤纷。从朝至日夕。胜负尚未分。专场驱众敌。刚捷逸等群。四坐同休赞。宾主怀悦欣。博弈非不乐。此戏世所珍。

　　繁钦

　　〈钦。字休伯。颍川人为。为丞相主簿。建安二十三年卒。有集十卷。〉

　　【赠梅公明诗】

　　瞻我北园。有条者桑。遘此春景。既茂且长。氤氲吐叶。柔润有光。黄条蔓衍。青鸟来翔。日月其迈。时不可忘。公子瞻旃。勋名乃彰。

　　【远戍劝戒诗】

　　肃将王事。集此扬土。凡我同盟。既文既武。郁郁桓桓。有规有矩。务在和光。同尘共垢。各竟其心。为国蕃辅。訚訚行行。非法不语。可否相济。阙则云补。

　　【咏蕙诗】

　　蕙草生山北。托身失所依。植根阴崖侧。夙夜惧危颓。寒泉浸我根。凄风常徘徊。三光照八极。独不蒙馀晖。葩叶永凋瘁。凝露不暇晞。百卉皆含荣。已独失时姿。比我英芳发。鶗鴂鸣已哀。

　　【生茨诗】

　　

　　有茨生兰圃。布叶医芙蕖。寄根膏壤隈。春泽以养躯。太阳曝真色。翔风发其旉。甘液润其中。华实与气俱。族类日夜滋。被我中堂隅。

　　【定情诗】

　　

　　我出东门游。邂逅承清尘。思君即幽房。侍寝执衣巾。时无桑中契。迫此路侧人。我既媚君姿。君亦悦我颜。何以致拳拳。绾臂双金环。何以致殷勤。约指一双银。何以致区区。耳中双明珠。何以致叩叩。香囊系肘后。何以致契阔。绕腕双跳脱。何以结恩情。佩玉缀罗缨。何以结中心。素缕连双针。休以结相於。金簿画幧头。何以慰别离。耳后玳瑁钗。何以答欢欣。纨素三条裙。何以结愁悲。白绢双中衣。与我期何所。乃期东山隅。日旰兮不来。谷风吹我襦。无望无所见，涕泣起踟蹰。与我斯何所。乃期东山南隅。日旰兮不来飘风吹我裳。逍遥莫谁睹。望君愁我肠。与我期何所。乃期西山侧。日夕兮不来。踯躅长叹息。远望凉风至。俯仰正衣服。与我期何所。乃期山北岑。日暮兮不来。凄风吹我襟。望君不能坐。悲苦愁我心。爱身以何为。惜我华色时。中情既款款。然后克密期。褰衣蹑茂草。谓君不我欺。厕此丑陋质。徙倚无所之。自伤失所欲。泪下如连丝。

　　【槐树诗】

　　嘉树吐翠页。列在双阙涯。旖旎随风动。柔色纷陆离。

　　【杂诗】

　　世俗有险易。时运有盛衰。老氏和其光。蘧瑗贵可怀。

　　【七言诗】

　　阴云起兮白雪飘。  
　 
　　魏文帝曹丕

　　〈丕。字子桓。曹操长子。建安十六年为五官中郎将。二十二年立为魏太子。二十五年正月嗣魏王位。改建安为延康。十一月受汉禅。即帝位。改元黄初。七年卒。时年四十。谥曰文皇帝。有典论五卷、集二十三卷。〉

　　【乐府】

　　【短歌行】

　　

　　仰瞻帷幕。俯察几筵。其物如故。其人不存。神灵倏忽。弃我遐迁。靡瞻靡恃。泣涕连连。呦呦游鹿。衔草鸣麑。翩翩飞鸟。挟子巢栖。我独孤茕。怀此百离。忧心孔疚。莫我能知。人亦有言。忧令人老。嗟我白发。生一何早。长吟永叹。怀我圣考。曰仁者寿。胡不是保。

　　尢为妄诞。魏文帝短歌行。长吟永叹。思我圣考。圣考谓其父武帝也。

　　【秋胡行二首】

　　尧任舜禹。当复何为。百兽率舞。凤凰来仪。得人则安。失人则危。唯贤知贤。人不易知。歌以咏言。诚不易移。鸣条之役。万举必全。明德通灵。降福自天。

　　泛泛绿池。中有浮萍。寄身流波。随风靡倾。芙蓉含芳。菡萏垂荣。朝采其实。夕佩其英。采之遗谁。所思在庭。双鱼比目。鸳鸯交颈。有美一人。婉如清扬。知音识曲。善为乐方

　　【善哉行二首】

　　上山采薇。薄暮苦饥。谿谷多风。霜露沾衣。野雉群雊。猴猿相追。还望故乡。郁何垒垒。高山有崖。林木有枝。忧来无方。人莫之知。人生如寄。多忧何为。今我不乐。岁月如驰。汤汤川流。中有行舟。随波转薄。有似客游。策我良马。被我轻裘。载驰载驱。聊以忘忧。

　　有美一人。婉如清扬。妍姿巧笑。和媚心肠。知音识曲。善为乐方。哀弦微妙。清气含芳。流郑激楚。度宫中商。感心动耳。绮丽难忘。离鸟夕宿。在彼中洲。延颈鼓翼。悲鸣相求。眷然顾之。使我心愁。嗟尔昔人。休以忘忧。

　　【丹霞蔽日行】

　　丹霞蔽日。采虹垂天。谷水潺潺。木落翩翩。孤禽失群。悲鸣云间。月盈则冲。华不再繁。古来有之。嗟我何言。

　　【煌煌京洛行】

　　夭夭园桃。无子空长。虚美难假。偏轮不行。淮阴五刑。鸟尽弓藏。保身全名。独有子房。大愤不收。褒衣无带。多言寡诚。只令事败。苏秦之说。六国以亡。倾侧卖主。车裂固当。贤矣陈轸。忠而有谋。楚怀不从。祸卒不救。祸夫吴起。智小谋大。西河何健。伏尸何劣。嗟彼郭生。古之雅人。智矣燕昭。可谓得臣。峨峨仲连。齐之高士。北辞千金。东蹈沧海。

　　【钓竿行】

　　东越河济水。遥望大海涯。钓竿何珊珊。鱼尾何々。行路之好者。芳饵欲何为。

　　【十五】

　　登山而远望。谿谷多所有。楩柟千馀尺。众草之盛茂。华叶耀人目。五色难可纪。雉雊山鸡鸣。虎啸谷风起。号罴当我道。狂顾动牙齿。

　　【猛虎行】

　　与君媾新欢。托配於二仪。充列于紫微。长降焉可知。梧桐攀凤翼。云雨散洪池。

　　【善哉行】

　　朝日乐相乐。酣饮不知醉。悲弦激新声。长笛吐清气。弦歌感人肠。四坐皆欢悦。寥寥高堂上。凉风入我室。持满如不盈。有德者能卒。君子多苦心。所愁不但一。慊慊下白屋。吐握不可失。众宾饱满归。主人苦不悉。比翼翔云汉。罗者安所羁。冲静得自然。荣华何足为。

　　【同前】

　　朝游高台观。夕宴华池阴。大酋奉甘醪。狩人献嘉禽。齐倡发东舞。秦筝奏西音。有客从南来。为我弹清琴。五音纷繁会。拊者激微吟。淫鱼乘波听。踊跃自浮沉。飞鸟翻翔舞。悲鸣集北林。乐极哀情来。寥亮摧肝心。清角岂不妙。德薄所不任。大哉子野言。弭弦且自禁。

　　【折杨柳行】

　　西山一何高。高高殊无极。上有两仙 僮。不饮亦不食。与我一丸药。光耀有五色。服药四五日。身体生羽翼。轻举乘浮云。倏忽行万亿。流览观四海。茫茫非所识。彭祖称七百。悠悠安可原。老聃适西戎。于今竟不还。王乔假虚辞。赤松垂空言。达人识真伪。愚夫好妄传。追念往古事。愦愦千万端。百家多迂怪。圣道我所观。

　　【燕歌行二首】

　　秋风萧瑟天气凉。草木摇落露为霜。群燕辞归雁南翔。念君客游多思肠。慊慊思归恋故乡。君何淹留寄他方。贱妾茕茕守空房。忧来思君不敢忘。不觉悟泪下沾衣裳。援琴鸣弦发清商。短歌微吟不能长。明月皎皎照我床。星汉西流夜未央。牵牛织女遥相望。尔独何辜限河梁。

　　别日何易会日难。山川悠远路漫漫。郁陶思君未敢言。寄声浮云往不还。涕零雨面毁容颜。谁能怀忧独不叹。展诗清歌聊自宽。乐往哀来摧肺肝。耿耿优枕不能眠。披衣出户步东西。仰看星月观云间。飞鸧晨鸣声可怜。留连顾怀不能存。

　　别日何易会日难。山川悠远漫漫。郁陶思君未敢言。寄书浮云往不还。涕零两面毁形颜。

　　谁能怀忧独不叹。耿耿优枕不能眠。披衣出户步东西。展诗清歌聊自宽。乐往哀来摧心肝。悲风清厉秋气寒。罗帷徐动经秦轩。仰戴星月观云间。飞鸟晨鸣。声气可怜。留连怀顾不自存。

　　【临高台】

　　临台行高。高以轩。下有水。清且寒。中有黄鹄往且翻。行为臣。当尽忠。愿令皇帝陛下三千岁。宜居此宫。鹄欲南游。雌不能随。我欲躬衔汝。口噤不能开。我欲负之。毛衣摧颓。五里一顾。六里徘徊。

　　【陌上桑】

　　弃故乡。离室宅。远从军旅万里客。披荆棘。求阡陌。侧足独窘步。路局苲。虎豹嗥动。鸡惊禽失。群鸣相索。登高山。奈何蹈盘石。树木丛生郁差错。寝蒿草。荫松柏。涕泣雨面沾枕席。伴旅单。稍稍日零落。惆怅窍自怜。相痛惜。

　　【秋胡行】

　　朝与佳人期。日夕殊不来。嘉肴不尝。旨酒停杯。寄言飞鸟。告余不能。俯折兰英。仰结桂枝。佳人不在。结之何为。从尔何所之。乃在大海隅。灵若道言。贻尔明珠。企予望之。步立踟蹰。佳人不来。何得斯须。

　　【上留田行】

　　居世一何不同。上留田。富人食稻与粱。上留田。贫子食糟与糠。上留田。贫贱亦何伤。上留田。禄命悬在苍天。上留田。今尔叹息将欲谁怨。上留田。

　　【大墙上蒿行】

　　阳春无不长成。草木群类随大风起。零落若何翩翩。中心独立一何茕。四时舍我驱驰。今我隐约欲何为。人生居天壤间。忽如飞鸟栖枯枝。我今隐约欲何为。适君身体所服。何不恣君口腹所尝。冬被貂鼲温暖。

　　夏当服绮罗轻凉。行力自苦。我将欲何为。不及君少壮之时。乘坚车。策肥马良。上有沧浪之天。今我难得久来视。下有蠕蠕之地。今我难得久来履。保不恣意遨游。从君所喜。带我宝剑。今尔何为自低卬。悲丽平壮观。白如积雪。利如秋霜。驳犀标首。玉琢中央。帝王所服。辟除凶殃。御左右奈何致福祥。吴之辟闾。越之步光。楚之龙泉。韩有墨阳。苗山之铤。羊头之钢。知名前代。咸自谓丽且美。曾不如君剑良。绮难忘。冠青云之崔嵬。纤罗为缨。饰以翠翰。既美且轻。表容仪。俯仰垂光荣。宋之章甫。齐之高冠。亦自谓美。盖何足观。排金铺。坐玉堂。风尘不起。天气清凉。奏桓瑟。舞赵倡。女娥长歌。声协宫商。感心动耳。荡气回肠。酌桂酒。鲙鲤鲂。与佳人期为乐康。前奉玉卮。为我行觞。今日乐不可忘。乐未央。为乐常苦迟。岁月逝。忽若飞。何为自苦。使我心悲。

　　【艳歌何尝行】

　　

　　何尝快。独无忧。但当饮醇酒。炙肥牛。长兄为二千石。中兄被貂裘。小弟虽无官爵。鞍马々。往来王侯长者游。但当在王侯殿上。快独摴蒲六博。对坐弹棋。男儿居世。各当努力。蹙迫日暮。殊不久留。少小相触抵。寒苦常相随。忿恚安足诤。吾中道与卿共别离。约身奉事君。礼节不可亏。上惭沧浪之天。下顾黄口小儿。奈何复老心皇皇。独悲谁能知。

　　【月重轮行】

　　三辰垂光。照临四海。焕哉何煌煌。悠悠与天地久长。愚见目前。圣睹万年。明暗相绝。何可胜言。

　　【饮马长城窟行】

　　浮舟横大江。讨彼犯荆虏。武将齐贯錍。征人伐金鼓。长戟十万队。幽冀百石弩。发机若雷电。一发连四五。

　　【董逃行】

　　晨背大河南辕。跋涉遐路漫漫。师徒百万哗喧。戈矛若林成山。旌旗拂日蔽天。

　　【折杨柳行】

　　端居若无悰。驾游博望山。

　　【诗】

　　【黎阳作诗三首】

　　朝发邺城。夕宿韩陵。霖雨载涂。舆人困穷。载驰载驱。沐雨栉风。舍我高殿。何为泥中。在昔周武。爰暨公旦。载主而征。救民涂炭。彼此一时。唯天所赞。我独何人。能不靖乱。

　　殷殷其雷。濛濛其雨。我徒我车。涉此艰阻。遵彼洹湄。言刈其楚。班之中路。涂潦是御。辚辚大车。载低载昂。嗷嗷仆夫。载仆载僵。蒙涂冒雨。沾衣濡裳。

　　千骑随风靡。万骑正龙骧。金鼓震上下。干戚纷纵横。白旄若素霓。丹旗发朱光。追思太王德。胥宇识足臧。经历万岁林。行行到黎阳。

　　【於谯作诗】

　　清夜延贵客。明烛发高光。丰膳漫星陈。旨酒盈玉觞。弦歌奏新曲。游响拂丹梁。馀音赴迅节。慷慨时激扬。献酬纷交错。雅舞何锵锵。罗缨从风飞。长剑自低昂。穆穆众君子。和合同乐康。

　　【孟津诗】

　　良辰启初节。高会构欢娱。通天拂景云。俯临四达衢。羽爵浮象樽。珍膳盈豆区。清歌发妙曲。乐正奏笙竽。曜灵忽西迈。炎景继望舒。翊日浮黄河。长驱旋邺都。

　　【芙蓉池作诗】

　　乘辇夜行游。逍遥步西园。双渠相溉灌。嘉木绕通川。卑枝拂羽盖。修条摩苍天。惊风扶轮毂。飞鸟翔我前。丹霞夹明月。华星出云间。上天垂光彩。五色一何鲜。寿命非松乔。谁能得神仙。遨游快心意。保己终百年。

　　【於玄武陂作诗】

　　兄弟共行游。驱车出西城。野田广开辟。川渠互相经。黍稷何郁郁。流波激悲声。菱芡覆绿水。芙蓉发丹荣。柳垂重荫绿。向我池边生。乘渚望长洲。群鸟欢哗鸣。萍藻泛滥浮。澹澹随风倾。忘忧共容与。畅此千秋情。

　　至广陵於马上作诗

　　观兵临江水。水流何汤汤。戈矛成山林。玄甲耀日光。猛将怀暴怒。胆气正纵横。谁云江水广。一苇可以航。不战屈敌虏。戢兵称贤良。古公宅岐邑。实始剪殷商。孟献营虎牢。郑人惧稽颡。充国务耕殖。先零自破亡。兴农淮泗间。筑室都徐方。量宜运权略。六军咸悦康。岂如东山诗。悠悠多忧伤。

　　【杂诗二首】

　　漫漫秋夜长。烈烈北风凉。展转不能寐。披衣起彷徨。彷徨忽已久。白露沾我裳。俯视清水波。仰看明月光。天汉回西流。三五正纵横。草虫鸣何悲。孤雁独南翔。郁郁多悲思。绵绵思故乡。愿飞安得翼。欲济河无梁。向风长叹息。断绝我中肠。

　　西北有浮云。亭亭如车盖。惜哉时不遇。适与飘风会。吹我东南行。行行至吴会。吴会非我乡。安得久留滞。弃置勿复陈。客子常畏人。

　　【於明津作诗】

　　遥遥山上亭。皎皎云间星。远望使心怀。游子恋所生。驱车出北门。遥望河阳城。

　　【清河作诗】

　　方舟戏长水。湛澹自浮沉。弦歌发中流。悲响有馀音。音声入君怀。凄怆伤人心。心伤安所念。但愿恩情深。愿为晨风鸟。双飞翔北林。

　　【代刘勋妻王氏杂诗】

　　

　　王宋者。平虏将军刘勋妻也。入门二十馀年。后勋悦山阳司马氏女。以宋无子出之。还於道中作诗。）

　　翩翩床前帐。张以蔽光辉。昔将尔同去。今将尔同归。缄藏箧笥里。当复何时披。

　　【黎阳作诗】

　　奉辞罚罪遐征。晨过黎山巉峥。东济黄河金营。北观故宅顿倾。中有高楼亭亭。荆棘绕蕃业生。南望果园青青。霜露惨凄宵零。彼桑梓兮伤情。

　　【寡妇诗】

　　友人阮元瑜早亡。伤其妻孤寡。为作此诗。

　　霜露纷兮交下。木叶洛兮凄凄。候雁叫兮云中。归燕翩兮徘徊。妾心感兮惆怅。白日急兮西颓。守长夜兮思君。魂一夕兮九乖。怅延伫兮仰视。星月随兮天回。徒引领兮入房。窍自怜兮孤栖。愿从君兮终没。愁何可兮久怀。

　　【令诗】

　　

　　丧乱悠悠过纪。白骨从横万里。哀哀下民靡恃。吾将以时整理。复子明辟致仕。

　　【夏日诗】

　　夏时饶温和。避暑就清凉。比坐高阁下。延宾作名倡。弦歌随风厉。吐羽含徵商。嘉肴重叠来。珍果在一傍。棋局纵横陈。博弈合双扬。巧拙更胜负。欢美乐人肠。从朝至日夕。安知夏节长。

　　【见挽船士兄弟辞别诗】

　　郁郁河边树。青青野田草。舍我故乡客。将适万里道。妻子牵衣袂。抆泪沾怀抱。还附幼童子。顾托兄与嫂。辞诀未及终。严驾一何早。负笮引文舟。饱渴常不饱。谁令尔贫贱。咨嗟何所道。

　　【诗】

　　行行游且猎。且猎路南隅。弯我乌号弓。骋我纤骊驹。走者贯锋镝。伏者值戈殳。白日未及移。

　　手获三十馀。

　　【诗】

　　巾车出邺宫。校猎东桥津。重罝施密网。罕筚飘如云。弯弓忽高驰。一发连双麕。

　　蜘蛛网户牖。野草当阶生。

　　酒人献三清。丝中列南厢。

　　王韩独何人。翱翔随天涂。

　　回头四向望。眼中无故人。

　　绢绡白如雪。轻华比蝉翼。

　　画舸覆堤。

　　兰芷生兮芙蓉披。

　　【东阁诗】

　　高山吐庆云。

　　【歌】

　　长安城西双员阙。上有一双铜雀。一鸣五谷生。再鸣五谷熟。

　　甄皇后

　　〈甄皇后。本袁绍中子袁熙妻。魏武破绍。文产时为太子。纳为夫人。生明帝。〉

　　【塘上行】

　　蒲生我池中。其叶何离离。傍能行仁义。莫若妾自知。众口铄黄金。使君生别离。念君去我时。独愁常苦悲。想见君颜色。感结伤心脾。念君常苦悲。夜夜不能寐。莫以豪贤故。弃捐素所爱。莫以鱼肉贱。弃捐葱与薤。莫以麻枲赋。弃捐菅与蒯。出亦复苦愁。入亦复苦愁。边地多悲风。树木何翛翛。从军致独乐。延年寿千秋。

　　蒲生我池中。蒲生我池中。其叶何离离。傍能行人仪。莫能缕自知。众口铄黄金。使君生别离。念君去我时。念君去我时。独愁常苦悲。想见君颜色。感结伤心脾。今悉夜夜愁不寐。莫用豪贤故。莫用豪贤故。弃捐素所爱。莫用鱼肉贵。弃捐葱与薤。莫用麻枲贱。弃捐菅与蒯。倍恩者苦枯。倍恩者苦枯。蹶船常苦没。教君安息定。慎莫致仓卒。念与君一共离别。变当何时共坐复相对。出亦复苦愁。入亦复苦愁。边地多悲风。树木何萧萧。今日乐相乐。延年寿千秋。  
　 

　　邯郸淳

　　〈淳。字子叔。一名竺。颍川人。初平中。客荆州。荆州内附。武帝素闻其名。召见。甚敬异之。时五官将博延英儒。因启淳欲使在文学。会临淄侯植亦求淳。武帝遣淳诣植。黄初初为博士给事中。有集二卷。〉

　　【赠吴处玄诗】

　　我受上命。来随临菑。与君子处。曾未盈期。见召本朝。驾言趣期。群子重离。首命于时。饯我路隅。赠我嘉辞。既受德音。敢不答之。余惟薄德。既局且鄙。见养贤侯。於今四祀。既庇西伯。永誓没齿。今也被命。义在不俟。瞻恋我侯。又慕君子。行道迟迟。体逝情止。岂无好爵。惧不我与。圣主受命。千载一遇。攀龙附凤。必在初举。行矣去矣。别易会难。自强不息。人谁获安。愿子大夫。勉篑成山。天休方至。万福尔臻。

　　左延年

　　黄初中。以新声被宠。见《晋书》乐志。

　　【秦女休行】

　　始出上西门。遥望秦氏庐。秦氏有好女。自名为女休。休年十四五。为宗行报仇。左执白杨刃。右据宛鲁矛。仇家便东南。仆僵秦女休。女休西上山。上山四五里。关吏呵问女休。女休前置辞。平生为燕王妇。於今为诏狱囚。平生衣参差。当今无领襦。明知杀人当死。兄言怏怏。弟言无道忧。女休坚词为宗报仇。死不疑。杀人都市中。徼我都巷西。丞卿罗东向坐。女休凄凄曳梏前。两徒夹我持刀。刀五尺馀。刀未下。朣胧击鼓赦书下。

　　【从军行】

　　苦哉边地人。一岁三从军。三子到敦煌。二子诣陇西。五子远斗去。五妇皆怀身。

　　【同上】

　　从军何等乐。一驱乘双驳。鞍马照人目。龙骧自动作。

　　焦先

　　〈先。字孝然。河东人。或曰弘农人。魏受禅。结庵湄河之滨。独止其中。太守董经往视之。不肯语。或忽老忽少。后与人别去。不知所适。〉

　　【祝衄歌】

　　

　　祝衄祝衄。非鱼非肉。更相追逐。本为杀牂羊。更杀羖历。

　　吴质。

　　〈质。字季重。济阴人。建安中为朝歌长。迁元城令。魏文帝受禅。拜北中郎将。进振威将军。封列侯。太和四年。入为侍中。卒。〉

　　【思慕诗】

　　

　　怆怆怀殷忧。殷忧不可居。徙倚不能坐。出入步踟蹰。念蒙圣主恩。荣爵与众殊。自谓永终身。志气甫当舒。何意中见弃。弃我就黄垆。茕茕靡所恃。泪下如连珠。随没无所益。身死名不书。慷慨自俯仰。庶几烈丈夫。

　　麋元

　　〈元为散骑常侍。有集五卷。〉

　　【诗】

　　青雀东飞。别鹄东翔。

　　【诗】

　　苍苍陵上柏。参差列成行。童童安石榴。列生神道傍。

　　魏明帝曹睿

　　〈睿。字元仲。魏文帝太子。黄初七年五月即位。在位十三年。景初三年卒。年三十六。谥曰明皇帝。有集七卷。〉

　　【乐府】

　　【短歌行】

　　翩翩春燕。端集余堂。阴匿阳显。节运自常。厥貌淑美。玄衣素裳。归仁服德。此雄颉颃。执志精专。吉行驯良。衔士缮巢。有式宫房。不规自圆。无矩而方。

　　【善哉行】

　　我徂我征。伐彼蛮虏。练师简卒。爰正其旅。轻舟竟川。初鸿依浦。桓桓猛毅。如罴。如虎。发砲若雷。吐气如雨。旄旌指麾。进退应矩。百马齐辔。御由造父。休休六军。咸同斯武。兼涂星迈。亮兹行阻。行行日远。西背后京许。游弗淹旬。遂届扬土。奔寇震惧。莫敢当御。权实竖子。备则亡虏。假气游魂。鱼鸟为伍。虎臣列将。怫郁充淮泗肃清。奋扬微所。运德耀威。惟镇惟抚。反旆言归。旆入皇祖。

　　【同前四解】

　　赫赫大魏。王师徂征。冒暑讨乱。振耀威灵。泛舟黄河。随波潺湲。通渠回越。行路绵绵。彩旄蔽日。旗旒翳天。淫鱼瀺灂。游戏深渊。唯塘泊。从如流。不为单。握扬楚。心惆怅。歌采薇。心绵绵。在淮淝。愿君速节早旋归。

　　【步出夏门行】

　　步出夏门。东登首阳山。嗟哉夷叔。仲尼称贤。君子退让。小人争先。惟斯二子。于今称传。林钟受谢。节改时迁。日月不居。谁得久存。善哉殊复善。弦歌乐情。商风夕起。悲彼秋蝉。变形易色。随风东西。乃眷西顾。云雾相连。丹霞蔽日。彩虹带天。弱水潺潺。叶落翩翩。孤禽失群。悲鸣其间。

　　善哉殊复善。悲鸣在其间。朝游清冷。日暮嗟归。　迫日暮。鸟鹊南飞。绕树三匝。何枝可依。卒逢风雨。树折枝摧。雄来惊雌。雌独愁栖。夜失群侣。悲鸣徘徊。芃芃荆棘。葛生绵绵。感彼风人。惆怅自怜。月盈则冲。华不再繁。古来之说。嗟载一言。

　　【月重轮行】

　　天地无穷。人命有终。立功扬名。行之在躬。圣贤度量。得为道中。

　　【长歌行】

　　静夜不能寐。耳听众禽鸣。大城育狐兔。高墉多鸟声。坏宇何寥廓。宿屋邪草生。中心感时物。抚剑下前庭。翔佯於阶际。景星一何明。仰首观灵宿。北辰奋休荣。哀彼失群燕。丧偶独茕茕。单心谁与侣。造房孰与成。徒然喟有和。悲惨伤人情。余情偏易感。怀往增愤盈。吐吟音不彻。泣涕沾罗缨。

　　【苦寒行】

　　悠悠发洛都。茾我征东行。征行弥二旬。屯吹龙陂城。顾观故垒处。皇祖之所营。屋室若平昔。栋宇无邪倾。奈何我皇祖。潜德隐圣形。虽没而不朽。书贵垂伐名。光光我皇祖。轩耀同其荣。遗化布四海。八表以肃清。虽有吴蜀寇。春秋足耀兵。徒悲我皇祖。不永享百龄。赋诗以写怀。伏轼泪沾缨。

　　【棹歌行】

　　王者布大化。配乾稽后只。阳育则阴杀。晷景应度移。文德以时振。武功伐不随。重华舞干戚。有苗服从妫。蠢尔吴中虏。凭江栖山阻。哀哉王士民。瞻仰靡依怙。皇上悼愍斯。宿昔奋天怒。发我许昌宫。列舟于长浦。翌日乘波扬。棹歌悲且凉。太常拂白日。旗帜纷设张。将抗旄与钺。耀威於彼方。伐罪以吊民。清我东南疆。

　　【种瓜篇】

　　种瓜东井上。冉冉自逾垣。与君新为婚。瓜葛相结连。寄托不肖躯。有如倚太山。兔丝无根株。蔓延自登缘。萍藻托清流。常恐身不全。被蒙丘山惠。贱妾执拳拳。天日照知这。想君亦俱然。

　　【燕歌行】

　　白日晼晼忽西倾。霜露惨凄涂阶庭。秋草卷叶摧枝茎。翩翩飞蓬常独征。有似游子不安宁。

　　【猛虎行】

　　双桐生空井。枝叶自相加。通泉浸其根。玄雨润其柯。绿叶何蓩蓩。青条视曲阿。上有双栖鸟。交颈鸣相和。何意行路者。秉丸弹是窠。

　　【堂上行】

　　武夫怀勇毅。勒马於中原。干戈森若林。长剑奋无前。

　　【清调歌】

　　飞舟沈洪波。旌旗蔽白日精。楫人荷轻棹。腾飞造波庭。

　　【自惜身薄祜行】

　　出身秦川。爰居伊洛。

　　【野田黄雀行】

　　四夷重译贡。百姓讴吟咏太康。

　　【豫章行】

　　於斯诚微物。能不怀伤悴。

　　【乐府诗】

　　昭昭素明月。晖光烛我床。忧人不能寐。耿耿夜何长。微风冲闺闼。罗帷自飘飏。揽衣曳长带。屣履下高堂。东西安所之。徘徊以彷徨。春鸟向南飞。翩翩独翱翔。悲声命俦匹。哀鸣伤我肠。感物怀所思。泣涕忽沾裳。伫立吐高吟。舒愤诉穹苍。

　　【乐府诗】

　　昼作不辍手。猛烛继望舒。

　　杜挚

　　〈挚。字德鲁。河东人。明帝时历任郎中令、校书郎。有集二卷。〉

　　【赠毌丘俭诗】

　　

　　骐骥马不试。婆娑槽枥间。壮士志未伸。坎轲多辛酸。伊挚为媵臣。吕望身操竿。夷吾困商贩。甯戚对牛叹。食其处监门。淮阴饥不餐。卖臣老负薪。妻畔呼不还。释之宦十年。位不增故官。才非八子伦。而与齐其患。无知不在此。袁盎未有言。被此笃病久。荣卫动不安。闻有韩众药。信来给一丸。

　　【赠毋丘荆州诗】

　　鹄飞举万里。一飞翀昊苍。翔高志难得。离鸿失所望。 



　　陈思王曹植

　　〈植。字子建。武帝子。文帝同母弟。建安十六年。封平原侯。又封临淄侯。文帝即位。离京就国。黄初二年。贬安乡侯。改封鄄城王。四年。徙雍丘王。明帝太和元年。改封浚仪。三年。复还雍丘。三年。徙东阿。六年。加封陈王。太和五年卒。年四十一。谥曰思。有集三十卷。〉

　　【乐府】

　　【丹霞蔽日行】

　　

　　纣为昏乱。虐残忠正。周室何隆。一门三圣。牧野致功。天亦革命。汉祚之兴。阶秦之衰。虽有南面。王道陵夷。炎光再幽。殄灭无遗。

　　【飞龙篇】

　　晨游泰山。云雾窈窕。忽逢二童。颜色鲜好。乘彼白鹿。手医芝草。我知真人。长跪问道。

　　西登玉台。金楼复道。授我仙药。神皇所造。教我服食。还精补脑。寿同金石。永世难老。

　　【薤露行】

　　

　　天地无穷极。阴阳转相因。人居一世间。忽若风吹尘。愿得展功勤。输力於明君。怀此王佐才。慷慨独不群。鳞介尊神龙。走兽宗麒麟。虫兽犹知德。何况於士人。孔氏删诗书。王业粲已分。骋我径寸翰。流藻垂华芬。

　　【惟汉行】

　　

　　太极定二仪。清浊始以形。三光炤八极。天道甚著明。为人立君长。欲以遂其生。行仁章以瑞。变故诫骄盈。神高而听卑。报若响应声。明主敬细微。三季瞢天经。二皇称至化。盛哉唐虞庭。禹汤继厥德。周亦致太平。在昔怀帝京。日昃不敢宁。济济在公朝。万载驰其名。

　　【鰕篇】

　　

　　鰕游潢潦。不知江海流。燕雀戏藩柴。安识鸿鹄游。世士此诚明。大德固无俦。驾言登五岳。然后小陵丘。俯观上路人。势利惟是谋。仇高念皇家。远怀柔九州。抚剑而雷音。猛气纵横浮。泛泊徒嗷嗷。谁知壮士忧。

　　【吁嗟篇】

　　

　　吁嗟此转蓬。居世何独然。长去本根逝。宿夜无休闲。东西经七陌。南北越九阡。卒遇回风起。吹我入云间。自谓终天路。忽然下沉渊。惊飚接我出。故归彼中田。当南而更北。谓东而反西。宕宕当何依。忽亡而复存。飘飖周八泽。连翩历五山。流转无恒处。谁知吾苦艰。愿为中林草。秋随野火燔。糜灭岂不痛。愿与根荄连。

　　【豫章行二首】

　　

　　穷达难豫图。祸福信亦然。虞舜不逢尧。耕耘处中田。太公未遭文。渔钓终渭川。不见鲁孔丘。穷困陈蔡间。周公下白屋。天下称其贤。

　　鸳鸯自朋亲。不若比翼连。他人虽同盟。骨肉天性然。周公穆康叔。管蔡则流言。子臧让千乘。季札慕其贤。

　　【浮萍篇】

　　浮萍寄清水。随风东西流。结发辞严亲。来为君子仇。恪勤在朝夕。无端获罪尤。在昔蒙恩惠。和乐如瑟琴。何意今摧颓。旷若商与参。茱萸自有芳。不若桂与兰。新人虽可爱。无若故所欢。行云有返期。君恩傥中还。慊慊仰天叹。愁心将何愬。日月不恒处。人生忍若寓。悲风来入怀。泪下如垂露。发箧造裳衣。裁缝纨与素。

　　【野田黄雀行】

　　

　　置酒高殿上。亲友从我游。中厨办丰膳。烹羊宰肥牛。秦筝何慷慨。齐瑟和且柔。阳阿奏奇舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终义所尤。谦谦君子德。磬折欲何求。惊风飘白日。光景驰西流。盛时不可再。百年忽我遒。生存华屋处。零落归山丘。先民谁不死。知命复何忧。

　　置酒高殿上。亲交从我游。中厨办丰膳。烹羊宰肥牛。秦筝何慷慨。齐瑟和且柔。阳阿奏奇舞。京洛出名讴。乐饮过三爵。缓带倾庶羞。主称千金寿。宾奉万年酬。久要不可忘。薄终义所尢。谦谦君子德。磬折欲何求。盛时不再来。百年忽我遒。惊风飘白日。光景驰西流。生存华屋处。零落归山丘。先民谁不死。知命复何忧。

　　【同前】

　　高树多悲风。海水扬其波。利剑不在掌。结友何须多。不见篱间雀。见鹞自投罗。罗家得雀喜。少年见雀悲。拔剑捎罗网。黄雀得飞飞。飞飞摩苍天。来下谢少年。

　　【门有万里客】

　　门有万里客。问君何乡人。褰裳起从之。果得心所亲。挽裳对我泣。太息前自陈。本是朔方士。今为吴越民。行行将复行。去去适西秦。

　　【泰山梁甫行】

　　

　　八方各异气。千里殊风雨。剧哉边海民。寄身於草墅。妻子象禽兽。行止依林阻。柴门何萧条。狐兔翔我宇。

　　【怨歌行】

　　

　　为君既不易。为臣良独难。忠信事不显。乃有见疑患。周公佐成王。金滕功不刊。推心辅王室。二叔反流言。待罪居东国。泣涕常流连。皇灵大动变。震雷风且寒。拔树偃秋稼。天威不可干。素服开金滕。感悟求其端。公旦事既显。成王乃哀叹。吾欲竟此曲。此曲悲且长。今日乐相乐。别后莫相忘。

　　【鼙舞歌五首】

　　

　　【圣皇篇】

　　圣皇应历数。正康帝道休。九州咸宾服。威德洞八幽。三公奏诸公。不得久淹留。蕃位任至重。旧章咸率由。侍臣省文奏。陛下体仁慈。沈吟有爱恋。不忍听可之。迫有官典宪。不得顾恩私。诸王当就国。玺绶何累縗。便时舍外殿。宫省寂无人。主上增顾念。皇母怀苦辛。何以为赠赐。倾府竭宝珍。文钱百亿万。采帛若烟云。乘舆服御物。锦罗与金银。龙旂垂九旒。羽盖参班轮。诸王自计念。无功荷厚德。思一效筋力。糜躯以报国。鸿胪拥节卫。副使随经营。贵戚并出送。夹道交辎軿。车服齐整设。韡晔耀天精。武骑卫前后。鼓吹箫笳声。祖道魏东门。泪下沾冠缨。扳盖因内顾。俯仰慕同生。行行将日暮。何时还阙庭。车轮为徘徊。四马踌躇鸣。路人尚酸鼻。何况骨肉情。

　　【灵芝篇】

　　灵芝生王地。朱草被洛滨。荣华相晃耀。光采晔若神。古时有虞舜。父母顽且嚣。尽孝於田垅。烝烝不违仁。伯瑜年七十。彩衣以娱亲。慈母笞不痛。歔欷涕沾巾。丁兰少失母。自伤早孤茕。刻木当严亲。朝夕致三牲。暴子见陵侮。犯罪以亡形。丈人为泣血。免戾全其名。董永遭家贫。父老财无遗。举假以供养。佣作致甘肥。责家填门至。不知何用归。天灵感至德。神女为秉机。岁月不安居。呜呼我皇考。生我既已晚。弃我何其早。蓼莪谁所兴。念之令人老。退咏南风诗。洒泪满袆抱。乱曰：圣皇君四海。德教朝夕宣。万国咸礼让。百姓家肃虔。痒序不失仪。孝悌处中田。户有曾闵子。比屋皆仁贤。髫乱无夭齿。黄尽心其年。陛下三万岁。慈母亦复然。

　　【大魏篇】

　　大魏应灵符。天禄方甫始。圣德致泰和。神明为驱使。左右宜供养。中殿宜皇子。陛下长寿考。

　　群臣拜贺咸悦喜。积善有馀庆。宠禄固天常。众喜填门至。臣子蒙福祥。无患及阳遂。辅翼我圣皇。众吉咸集会。凶邪奸恶并灭亡。黄鹄游殿前。神鼎周四阿。玉马充乘舆。芝盖树九华。白虎戏西除。含利从辟邪。骐骥蹑足舞。凤皇拊翼歌。丰年大置酒。玉樽列广庭。乐饮过三爵。朱颜暴己形。式宴不违礼。君臣歌鹿鸣。乐人舞鼙鼓。百官雷扌卞赞若惊。储礼如江海。积善若陵山。皇嗣繁且炽。孙子列曾玄。群臣咸称万岁。陛下长寿乐年。御酒停未饮。贵戚跪东厢。侍人承颜色。奉进金玉觞。此酒亦真酒。福禄当圣皇。陛下临轩笑。左右咸欢录。杯来一何迟。群僚以次行。赏赐累千亿。百官并富昌。

　　【精微篇】

　　精微烂金石。至心动神明。杞妻哭死夫。梁山为之倾。子丹西质秦。乌白马角生。邹衍囚燕市。繁霜为夏零。关东有贤女。自字苏来卿。壮年报父仇，身没垂功名。如休逢赦书。白刃几在颈。俱上列仙籍。去死独就生。太仓令有罪。远徵当就拘。自悲居无男。祸至无与俱。缇萦痛父言。荷担西上书。盘桓北阙下。泣泪何涟如。乞得并姊弟。没身赎父躯。汉文感其义。肉刑法用除。其父得以免。辩义在列图。多男亦何为。一女足成居。简子南渡河。津吏废舟船。执法将加刑。女娟拥棹前。妾父闻君来。将涉不测渊。畏惧风波起。祷祝祭名川。备礼飨神祇。为君求福先。不胜酹祀诚。至令犯罚艰。君必欲加诛。乞使知罪愆。妾愿以身代。至诚感苍天。国君高其义。其父用赦原。河激奏中流。简子知其贤。归聘为夫人。荣宠超后先。辩女解父命。何况健少年。黄初发和气。明堂德教施。治道致太平。礼乐风俗移。刑措民无枉。怨女复何为。圣皇长寿考。景福常来仪。

　　【孟冬篇】

　　孟冬十月。阴气厉清。武官诫田。讲旅统兵。元龟袭吉。元光著明。蚩尢跸路。风弭雨停。乘舆启行。鸾鸣幽轧。虎贲采骑。飞象珥鹖。钟鼓铿锵。箫管嘈喝。万骑齐镳。千乘等盖。夷山填谷。平林涤薮。张罗万里。尽其飞走。趯趯狡兔。扬白跳翰。猎以青骹。掩以修竿。韩卢宋鹊。呈才骋足。噬不尽绁。牵麋掎鹿。魏氏发机。养基抚弦。都卢寻高。搜索猴猨。庆忌孟贲。蹈谷超峦。张目决眦。发怒穿冠。顿熊扼虎。就豹搏貙。气有馀势。负象而趋。获车既盈。日侧乐终。罢役解徒。大飨离宫。乱曰：圣皇临飞轩。论功校猎徒。死禽积如京。流血成沟渠。明诏大劳赐。大官供有无。走马行酒醴。驱车布肉鱼。鸣鼓举觞爵。击钟釂无馀。绝纲纵麟麑。弛罩出凤雏。收功在羽校。威灵振鬼区。陛下长欢乐。永世合天符。

　　【当欲游南山行】

　　东海广且深。由卑下百川。五岳虽高大。不逆垢与尘。良木不十围。洪条无所因。长者能博爱。天下寄其身。大匠无弃材。船车用不均。锥刀各异能。何所独却前。嘉善而矜愚。大圣亦同然。仁者各寿考。四坐咸万年。

　　【名都篇】

　　

　　名都多妖女。京洛出少年。宝剑直千金。被服丽且鲜。斗鸡东郊道。走马长楸间。驰骋未能半。双兔过我前。揽弓捷鸣镝。长驱上南山。左挽因右发。一纵两禽连。馀巧未及展。仰手接飞鸢。观者咸称善。众工归我妍。归来宴平乐。美酒斗十千。脍鲤臇胎鰕。寒鳖炙熊蹯。鸣俦啸匹侣。列坐竟长筵。连翩击鞠壤。巧捷惟万端。白日西南驰。光景不可攀。云散还城邑。清晨复来还。

　　【美女篇】

　　

　　美女妖且闲。采桑歧路间。柔条纷冉冉。落叶何翩翩。攘袖见素手。皓腕约金环。头上金爵钗。腰佩翠琅玕。明珠交玉体。珊瑚间木难。罗衣何飘飖。轻裾随风还。顾盻遗光采。长啸气若兰。行徒用息驾。休者以忘餐。借问女安居。乃在城南端。青楼临大路。高门结重关。容华耀朝日。谁不希令颜。媒氏何所营。玉帛不时安。佳人慕高义。求贤良独难。众人徒嗷嗷。安知彼所观。盛年处房室。中夜起长叹。

　　【白马篇】

　　

　　白马饰金羁。连翩西北驰。借问谁家子。幽并游侠儿。少小去乡邑。扬声沙漠垂。宿昔秉良弓。楛矢何参差。控弦破左的。右发摧月支。仰手接飞猱。俯身散马蹄。狡捷过猴猿。勇剽若豹螭。边城多警急。胡虏数迁移。羽檄从北来。厉马登高堤。长驱蹈匈奴。左顾陵鲜卑。弃身锋刃端。性命安可怀。父母且不顾。何言子与妻。名编壮士籍。不得中顾私。捐躯赴国难。视死忽如归。

　　【升天行】

　　乘蹻追术士。远之蓬莱山。灵液飞素波。兰桂上参天。玄豹游其下。翔鹍戏其巅。乘风忽登举。仿佛见众仙。

　　扶桑之所出。乃在朝阳谿。中心陵苍昊。布页盖天涯。日出登东干。既夕没西枝。愿得纡阳辔。回日使东驰。

　　【五游咏】

　　九州不足步。愿得凌云翔。肖遥八纮外。游目历遐荒。披我丹霞衣。袭我素霓裳。华盖芬晻蔼。六龙仰天骧。曜灵未移景。倏忽造昊苍。阊阖启丹扉。双阙曜朱光。徘徊文昌殿。登陟太微堂。上帝休西棂。群后集东厢。带我琼瑶佩。漱我沆瀣浆。踟蹰玩灵芝。徙倚弄华芳。王子奉仙药。羡门进奇方。服食享遐纪。延寿保无疆。

　　【远游篇】

　　远游临四海。俯仰观洪波。大鱼若曲陵。承浪相经过。灵鳌戴方丈。神狱俨嵯峨。仙人翔其隅。玉女戏其阿。琼蕊可疗饥。仰首吸朝霞。昆仑本吾宅。中州非我家。将归谒东父。一举超流沙。鼓翼舞时风。长啸激清歌。金石固易敝。日月同光华。齐年与天地。万乘安足多。

　　【仙人篇】

　　仙人揽六著。对博太山隅。湘娥拊琴瑟。秦女吹笙竽。玉樽盈桂酒。而伯献神鱼。四海一何局。九州安所如。韩经与五乔。要我于天衢。万里不足步。轻举凌天虚。百腾逾景云。高风吹我躯。回驾驶观紫薇。与帝合灵符。阊阖正嵯峨。双阙万丈馀。玉树扶道生。白虎夹门枢。驱风游四海。东过王母庐。俯观五岳间。人生如寄居。潜光养羽翼。进趋且徐徐。不见轩辕氏。乘龙出鼎湖。徘徊九天上。与尔长相须。

　　【盘石篇齐瑟行。】

　　盘盘山巅石。飘飖涧底蓬。我本太山人。何为客淮东。蒹葭弥斥土。林木无分重。岸严若崩缺。湖水何汹汹。蚌蛤被滨涯。光彩如锦虹。高彼凌云霄。浮气象螭龙。鲸脊若丘陵。须若山上松。呼吸吞船欐。澎濞戏中鸿。方舟寻高价。珍宝丽以通。一举必千里。乘飔举帆幢。经危履险阻。未知命所钟。常恐沈黄垆。下与鼋鳖同。南极苍梧野。游眄穷九江。中夜指参辰。欲师当定从。仰天长太息。思想怀故邦。乘桴何所志。吁嗟我孔公。

　　【驱车篇】

　　驱车掸驽马。东到奉高城。神哉彼泰山。五岳专其名。隆高贯云霓。嵯峨出太清。周流二六候。间置十二亭。上有涌醴泉。玉石扬华英。东北望吴野。西眺观日精。魂神所系属。逝者感斯征。王者以归天。郊厥元功成。历代无不遵。礼记有品程。探策或长短。唯德享利贞。封者七十帝。轩皇元独灵。餐霞漱沆瀣。毛羽被身形。发举蹈虚廓。径庭升窈冥。同寿东父年。旷代永长生。

　　【种葛篇】

　　种葛南山下。葛藟自成阴。与君初婚时。结发恩义深。欢爱在枕席。宿昔同衣衾。窃慕棠棣篇。好乐和瑟琴。行年将晚暮。佳人怀异心。恩纪旷不接。我情遂抑沈。出门当何顾。徘徊步北林。下有交颈兽。仰有双栖禽。攀枝长叹息。泪下沾罗襟。良马知我悲。延颈对我吟。昔为同池鱼。今为商与参。往古皆欢遇。我独困於今。弃置委天命。悠悠安可任。

　　【妾薄命行】

　　携玉手。喜同车。北上云阁飞除。钓台蹇产清虚。池塘观沼可娱。仰泛龙舟绿波。俯擢神草枝柯。想彼宓妃洛河。退咏汉女湘娥。日既逝矣西藏。更会兰室洞房。华镫步障舒光。皎若日出扶桑。促樽合坐行觞。主人起舞娑盘。能者穴触别端。腾觚飞爵阑干。同量等色齐颜。任意交属所欢。朱颜发外形兰。袖随礼容极情。妙舞仟仟体轻。裳解履遗绝缨。俯仰笑喧无呈。览持佳人玉颜。齐举金爵翠盘手形罗袖良难。腕弱不胜珠环。坐者叹息舒颜。御巾裛粉君傍。中有霍纳都梁。鸡舌五味杂香。进者何人齐姜。恩重爱深难忘。召延亲好宴私。但歌杯来何迟。客赋既醉言归。主人称露未晞。

　　【平陵东行】

　　阊阖开。天衢通。被我羽衣乘飞龙。乘飞龙。与仟期。东上蓬莱采灵芝。灵芝采之可服食。年若王父无终极。

　　【当来日大难】

　　

　　日苦短。乐有馀。乃置玉樽办东厨。广情故。心相於。阖门置酒。和乐欣欣。游马后来。辕车解轮。今日同堂。出门异乡。别易会难。各尽杯觞。

　　【桂之树行】

　　桂之树。桂之树。桂生一何丽佳。扬朱华而翠叶。流芳布天涯。上有栖鸾。下有盘螭。桂之树。得道之真人咸来会讲仙。教尔服食日精。要道甚省不烦。淡泊无为自然。乘蹻万里之外。去留随意所欲存。高高上际於众外。下下乃穷极地天。

　　【当墙欲高行】

　　龙欲升天须浮云。人之仕进待中人。众口可以铄金。谗言三至。慈母不亲。愤愤俗间。不辩伪真。愿欲披心自说陈。君门以九重。道远河无津。

　　【当事君行】

　　人生有所贵尚。出门各异情。朱紫更相夺色。雅郑异音声。好恶随所爱憎。追举逐虚名。百心可事一君。巧诈宁拙诚。

　　【当车已驾行】

　　欢坐玉殿。会诸贵客。侍者行觞。主人离席。顾视东西厢。丝竹与鞞铎。不醉无归来。明灯以继夕。

　　【苦思行】

　　绿萝缘玉树。光曜粲相晖。下有两真人。举翅翻高飞。我心何踊跃。思欲攀云追。郁郁西岳巅。石室青葱与天连。中有耆年一隐士。须发皆皓然。策杖从吾游。教我要忘言。

　　【飞龙篇】

　　南经丹穴。积阳所生。煎石流铄。品物无形。

　　【同前】

　　芝盖翩翩。

　　【远游篇】

　　夜光明珠。下隐金沙。采之谁遗。汉女湘娥。

　　【善哉行】

　　如彼翰鸟。或飞戾天。

　　【对酒行】

　　含生蒙泽。草木茂延。

　　【苦热行】

　　行游到日南。经历交址乡。苦热但曝露。越夷水中藏。

　　【艳歌行】

　　出自蓟北门。遥望胡地桑。枝枝自相值。叶叶自相当。

　　【同前】

　　长者赐颜色。泰山可动移。

　　【结客篇】

　　结客少年场。报怨洛北芒。

　　利剑鸣手中。一击而尸僵。

　　【天地篇】

　　复为时所拘。羁绁作微臣。

　　【长歌行】

　　

　　尺蠖知屈伸。体道识穷达。

　　【亟出行】

　　蒙雾犯风尘。

　　【妾薄幸】

　　还行秋殿层楼。御辇从好仇。排玉闼椒房。丹帷楚组连网。

　　【妾薄相行】

　　齐讴楚舞纷纷。歌声上彻青云。

　　辎軿飞毂交轮。

　　【艳歌行】

　　夏节纯和天清凉。百草滋殖舒兰芳。

　　【陌上桑】

　　望云际。有真人。安得轻举继清尘。执电鞭。骋飞驎。

　　【两仪篇】

　　帝者化八极。养万物。和阴阳。阴阳和。凤至河洛翔。

　　【秋胡行】

　　歌以咏言。大魏承天玑。

　　【对酒行】

　　蒲鞭苇杖示有刑。

　　【乐府】

　　胶漆至坚。浸之则离。皎皎素丝。溺色染移。君不我弃。谗人所为。

　　市肉以肥。酤酒取醇。交觞接杯。以致殷勤。

　　鲂臇熊掌。豹胎龟肠。

　　乌起舞。凤凰吹笙。

　　橙橘枇杷。甘蔗代出。

　　墨出青松烟。笔出狡兔翰。古人感鸟迹。文字有改判。

　　巢许蔑四海。商贾争一钱。

　　所赍千金剑。通犀间碧玙。翡翠饰鸡必。标首明月珠。

　　厌常珍鹿曤。愿百品异方。

　　金樽玉杯不能使薄酒更厚。

　　【歌】

　　

　　望云际兮有好仇。天路长兮往无由。佩兰蕙兮为谁修。宴婉绝兮我心愁。

　　【甘露讴】

　　

　　玄德洞幽。飞化上承。甘露以降。蜜淳水凝。睹阳弗晞。琼爵是承。献之帝庙。以明圣徵。

　　【时雨讴】

　　於穆圣皇。仁畅惠渥。辞献灭膳。以服鳏独。和气致祥。时雨渗漉。野草萌变。化成喜谷。

　　【嘉禾讴】

　　猗猗嘉禾。惟谷之精。其洪盈箱。协穗殊茎。昔生周朝。今植魏庭。献之庙堂。以昭厥灵。

　　【白鹊讴】

　　鹊之强强。诗人取喻。今存圣世。呈质见素。饥食苕华。渴饮清露。异于畴匹。众鸟是慕。

　　【白鸠讴】

　　班班者鸠。爰素其质。昔翔殷邦。今为魏出。朱目丹趾。灵姿诡类。载飞载鸣。彰我皇懿。

　　【木连理讴】

　　皇树嘉德。风靡云披。有木连理。别干同枝。将承大同。应天之规。  
　 


　　陈思王曹植

　　【诗】

　　【献诗】

　　

　　臣植言。臣自抱亹归藩。刻肌刻骨。追思罪戾。昼分而食。夜分而寝。诚以天网不可重罹。圣恩难可再恃。窍感相鼠之篇。无礼遄死之义。形影相吊。五情愧赪。以罪弃生。则违昔贤夕改之劝。忍垢苟全。则犯诗人胡颜之讥。伏惟陛下。德象天地。恩隆父母。施畅春风。泽如时雨。是以不别荆棘者。庆云之惠也。七子均养者。鸤鸠之仁也。舍罪贵功者。明君之举也。矜愚爱能者。慈父之恩也。是以愚臣徘徊於恩泽而不敢自弃者也。前奉诏书。臣等绝朝。心离志绝。自分黄耇永无执珪之望。不图圣诏猥垂齿召。至止之日。驰心辇毂。僻处西馆。未奉阙庭。踊跃之怀。瞻望反侧。不胜犬马恋主之情。谨奉表并献诗二篇。词旨浅末。不足采览。贵露下情。冒颜以闻。臣植诚惶诚恐。顿首顿首。死罪死罪。

　　【责躬】

　　於穆显考。时惟武皇。受命于天。宁济四方。朱旗所拂。九土披攘。玄化滂流。荒服来王。超商越周。与唐比踪。笃生我皇。奕世载聪。武则肃烈。文则时雍。受禅于汉。君临万邦。万邦既化。率由旧则。广命懿亲。以藩王国。帝日尔侯。君兹青土。奄有海滨。方周于鲁。车服有辉。旗章有叙。济济隽乂。我弼我辅。伊予小子。恃宠骄盈。举挂时网。动乱国经。作蒲作屏。先轨是隳。魏志作坠。六臣本《文选》注云。傲我皇使。犯我朝仪。国有典刑。我削我绌。将寘于理。元凶是率。明明天子。时惟笃类。不忍我刑。暴之朝肆。违彼执宪。哀予小臣。改封兖邑。于河之滨。股肱弗置。有君无臣。荒淫之阙。谁弼予身。茕茕仆夫。于彼冀方。嗟予小子。乃罹斯殃。赫赫天子。恩不遗物。冠我玄冕。要我朱绂。光光大使。我荣我华。剖符授玉。王爵是加。仰齿金玺。俯执圣策。皇恩过隆。只承怵惕。咨我小子。顽凶是婴。逝惭陵墓。存愧阙庭。匪敢傲德。实恩是恃。威灵改加。足以没齿。昊天罔极。生命不图。常惧颠沛。抱罪黄垆。愿蒙矢石。建旗东岳。庶立毫厘。微功自赎。危躯授命。知足免戾。甘赴江湘。奋戈吴越。天启其衷。得会京畿。迟奉圣颜。如渴如饥。心之云慕。怆矣其悲。天高听卑。皇肯照微。

　　【应诏】

　　肃承明诏。应会皇都。星陈夙驾。秣马脂车。命彼掌徒。肃我征旅。朝发鸾台。夕宿兰渚。芒芒原隰。祁祁士女。经彼公田。乐我稷黍。爰有樛木。重阴匪息。虽有餱粮。饥不遑食。望城不过。面邑不游。仆夫警策。平路是由。玄驷蔼蔼。扬镳漂沫。流风翼衡。轻云承盖。涉涧之滨。缘山之隈。遵彼河浒。黄阪是阶。西济关谷。或降或升。騑骖倦路。载寝载兴。将朝圣皇。匪敢晏宁。弭节长骛。指日遄征。前驱举燧。后乘抗旌。轮不辍运。鸾无废声。爰暨帝室。税此西墉。嘉诏未赐。朝觐莫从。仰瞻城阈。俯惟阙庭。长怀永慕。忧心如酲。

　　【朔风诗】

　　仰彼朔风。用怀魏都。愿骋代马。倏忽北徂。凯风永至。思彼蛮方。愿随越鸟。翻飞南翔。

　　四气代谢。悬景运周。别如俯仰。脱若三秋。昔我初迁。朱华未晞。今我旋止。素雪云飞。俯降千仞。仰登天阻。风飘蓬飞。载离寒暑。千仞易陟。天阻可越。昔我同袍。今永乖别。

　　子好芳草。岂忘尔贻。繁华将茂。秋霜悴之。君不垂眷。岂云其诚。秋兰可喻。桂树冬荣。

　　弦歌荡思。谁与销忧。临川慕思。何为泛舟。岂无和乐。游非我邻。谁忘泛舟。愧无榜人。

　　【矫志诗】

　　芝桂虽芳。难以饵鱼。尸位素餐。难以成居。磁石引铁。於金不连。大朝举士。愚不闻焉。抱璧涂乞。无为贵宝。履仁遘祸。无为贵道。鹓雏远害。不羞卑栖。灵虬避难。不耻污泥。都蔗虽甘。杖之必折。巧言虽美。用之必灭。济济唐朝。万邦作孚。逢蒙虽巧。必得良弓。圣主虽知。必得英雄。螳螂见叹。齐士轻战。越王轼蛙。国以死献。道远知骥，世伪知贤。覆之帱之。顺天之矩。泽如凯风。惠如时雨。口为禁闼。舌为发机。门机之闿。楛矢不追。

　　【同上】

　　仁虎匿爪。神龙隐鳞。

　　【正会诗】

　　

　　初岁元祚。吉日惟良。乃为嘉会。燕此高堂。尊卑列叙。典而有章。衣裳鲜洁。黼黻玄黄。清酤盈爵。中坐腾光。珍膳杂遝。充溢圆方。笙磬既设。筝瑟俱张。悲歌厉响。咀嚼清商。俯视文轩。仰瞻华梁。愿保兹善。千载为常。欢笑尽娱。乐哉未央。皇室荣贵。寿若东王。

　　【闺情诗】

　　有美一人。被服纤罗。娇姿艳丽。蓊若春华。红颜韡烨。云髻嵯峨。弹琴抚节。为我弦歌。清浊齐均。既亮且和。取乐今日。遑恤其他。

　　【公燕诗】

　　公子敬爱客。终宴不知疲。清夜游西园。飞盖相追随。明月澄清影。列宿正参差。秋兰被长坂。朱华冒绿池。潜鱼跃清波。好鸟鸣高枝。神飚接丹毂。轻辇随风移。飘飖放志意。千秋长若斯。

　　【侍太子坐诗】

　　白日曜青春。时雨静飞尘。寒冰辟炎景。凉风飘我身。清醴盈金觞。肴馔纵横陈。齐人进奇乐。歌者出西秦。翩翩我公子。机巧忽若神。

　　【斗鸡诗】

　　

　　游目极妙伎。清听厌宫商。主人寂无为。众宾进乐方。长筵坐戏客。斗鸡间观房。群雄正翕赫。双翘自飞扬。挥羽激清风。悍目发朱光。觜落轻毛散。严距往往伤。长鸣入青云。扇翼独翱翔。愿蒙狸膏助。常得擅此场。

　　【赠徐干诗】

　　惊风飘白日。忽然归西山。圆景光未满。众星灿以繁。志士营世业。小人亦不间。聊且夜行游。游彼双阙间。文昌郁云兴。迎风高中天。春鸠鸣飞栋。流飙激棂轩。顾念蓬室士。贫贱诚足怜。薇藿弗充虚。皮褐犹不全。慷慨有悲心。兴文自成篇。宝弃怨何人。和氏有其愆。弹冠俟知己。知己谁不然。良田无晚岁。膏泽多丰年。亮怀璠玙美。积久德愈宣。亲交义在敦。申章复何言。

　　【赠丁仪诗】

　　

　　初秋凉气发。庭树微销落。凝霜依玉除。清风飘飞阁。朝云不归山。霖雨成川泽。黍稷委畴陇。农夫安所获。在贵多忘贱。为恩谁能博。狐白足御冬。焉念无衣客。思慕延陵子。宝剑非所惜。子其宁尔心。亲交义不薄。

　　【赠王粲诗】

　　端坐苦愁思。揽衣起西游。树木发春华。清池激长流。中有孤鸳鸯。哀鸣求匹俦。我愿执此鸟。惜哉无轻舟。欲归忘故道。顾望但怀愁。悲风鸣我侧。羲和逝不留。重阴润万物。何惧泽不周。谁令君多念。自使怀百忧。

　　【赠丁仪王粲诗】

　　

　　从军度函谷。驱马过西京。山岑高无极。泾渭扬浊清。壮哉帝王居。佳丽殊百城。员阙出浮云。承露概泰清。皇佐扬天惠。四海无交兵。权家虽爱胜。全国为令名。君子在末位。不能歌德声。丁生怨在朝。王子欢自营。欢怨非贞则。中和诚可经。

　　【赠丁翼诗】

　　

　　嘉宾填城阙。丰膳出中厨。吾与二三子。曲宴此城隅。秦筝发西气。齐瑟扬东讴。肴来不虚归。觞至反无馀。我岂狎异人。朋友与我俱。大国多良材。譬海出明珠。君子义休偫小人德无储。积善有馀庆。荣枯立可须。滔荡固大节。时俗多所拘。君子通大道。无愿为世儒。

　　【赠白马王彪诗】

　　黄初四年正月。白马王、任城王与余俱朝京师。会节气。到洛阳。任城王薨。至七月与白马王还国。后有司以二王归藩。道路宜异宿止。意毒恨之。盖以大别在数日。是用自剖。与王辞焉。愤而成篇。

　　谒帝承明庐。逝将归旧疆。清晨发皇邑。日夕过首阳。伊洛广且深。欲济川无梁。泛舟越洪涛。怨彼东路长。顾瞻恋城阙。引邻情内伤。

　　太谷何寥廓。山树郁苍苍。霖雨泥我涂。流潦浩纵横。中逵绝无轨。改辙登高冈。修坂造云日。我马玄以黄。

　　玄黄犹能进。我思郁以纡。郁纡将何念。亲爱在离居。本图相与偕。中更不克俱。鸱枭鸣衡轭。豺狼当路衢。苍蝇间白黑。谗巧反亲疏。欲还绝无蹊。揽辔止踟蹰。

　　踟蹰亦何留。相思无终极。秋风发微凉。寒蝉鸣我侧。原野何萧条。白日忽西匿。归鸟赴乔林。翩翩厉羽翼。孤兽走索群。衔草不遑食。感物伤我怀。抚心长太息。

　　太息将何为。天命与我违。奈何念同生。一往形不归。孤魂翔故域。灵柩寄京师。存者忽复过。亡没身自衰。人生处一世。去若朝露晞。年在桑榆间。影响不能追。自顾非金石。咄唶令心悲。

　　心悲动我神。弃置莫复陈。丈夫志四海。万里犹比邻。恩爱苟不亏。在远分日亲。何必同衾帱。然后展懃。忧思成疾。无乃儿女仁。仓卒骨肉情。能不怀苦辛。

　　苦辛何虑思。天命信可疑。虚无求列仙。松子久吾欺。变故在斯须。百年谁能持。离别永无会。执手将何时。王其爱玉体。俱享黄发期。收泪即长路。援笔从此辞。

　　【送应氏诗二首】

　　步登北邙阪。遥望洛阳山。洛阳何寂寞。宫室尽烧焚。垣墙皆顿擗。荆棘上参天。不见旧耆老。但睹新少年。侧足无行径。荒畴不复田。游子久不归。不识陌与阡。中野何萧条。千里无人烟。念我平常居。气结不能言。

　　清时难屡得。嘉会不可常。天地无终极。人命若朝霜。愿得展嬿婉。我友之朔方。亲昵。并集送。置酒此河阳。中馈岂独薄。宾饮不尽觞。爱至望苦深。岂不愧中肠。山川阻且远。别促会日长。愿为比翼鸟。施翮起高翔。

　　【三良诗】

　　功名不可为。忠义我所安。秦穆先下世。三臣皆自残。生时等荣乐。既没同忧患。谁言捐躯易。杀身诚独难。揽涕登君墓。临穴仰天叹。长夜何冥冥。一往不复还。黄鸟为悲鸣。哀哉伤肺肝。

　　【代刘勋妻王氏杂诗】

　　谁言去妇薄。去妇情更重。千里不唾井。况乃昔所奉。远望未为遥。踟蹰不得共。

　　【弃妇诗】

　　石榴植前庭。绿叶摇缥青。丹华灼烈烈。璀彩有光荣。光荣晔流离。可以戏淑灵。有鸟飞来集。拊翼以悲鸣。悲鸣夫何为。丹华实成。拊心长叹息。无子当归宁。有子月经天。无子若流星。天月相终始。流星没无精。栖迟失所宜。下与瓦石并。忧怀从中来。

　　叹息通鸡鸣。反侧不能寐。逍遥於前庭。踟蹰还入房。肃肃帷幕声。搴帷更摄带。抚节弹鸣筝。慷慨有馀音。要妙悲且清。收泪长叹息。何以负神灵。招摇待霜露。何必春夏成。晚获为良实。愿君且安宁。

　　【游仙诗】

　　人生不满百。戚戚少欢娱。意欲奋六翮。排雾陵紫虚。蝉蜕同松乔。翻迹登鼎湖。翱翔九天上。骋辔远行游。东观扶桑曜。西临弱水流。北极登玄渚。南翔陟丹邱。

　　【杂诗七首】

　　高台多悲风。朝日照北林。之子在万里。江湖迥且深。方舟安可极。离思故难任。孤雁飞南游。过庭长哀吟。翘思慕远人。愿欲托遗音。形影忽不见。翩翩伤我心。

　　转蓬离本根。飘飖随长风。何意回飚举。吹我入云中。高高上无极。天路安可穷。类此游客子。捐躯远从戎。毛褐不掩形。薇藿常不充。去去莫复道。沈忧令人老。

　　西北有织妇。绮缟何缤纷。明晨秉机杼。日昃不成文。太息终长夜。悲啸入青云。妾身守空闺。良人行从军。自期三年归。今已历九春。飞鸟绕树翔。噭々鸣索群。愿为南流景。驰光见我君。

　　南国有佳人。容华若桃李。朝游江北岸。夕宿潇湘沚。时俗薄朱颜。谁为发皓齿。俯仰岁将暮。荣曜难久恃。仆夫早严驾。吾将远行游。远游欲河之。吴国为我仇。将骋万里涂。东路安足由。江介多悲风。淮泗驰急流。愿欲一轻济。惜哉无方舟。闲居非吾志。甘心赴国忧。

　　飞观百馀尺。临牖御棂轩。远望周千里。朝夕见平原。烈士多悲心。小人媮自闲。国仇亮不塞。甘心思丧元。拊剑西南望。思欲赴太山。弦急悲声发。聆我慷慨言。

　　揽衣出中闺。逍遥步两楹。间房何寂寞。绿草被阶庭。空室自生风。百鸟翩南征。春思安可忘。忧戚与我并。佳人在远道。妾身单且茕。欢会难再遇。芝兰不重荣。人皆弃旧爱。君岂若平生。寄松为女萝。依水如浮萍。赍身奉衿带。朝夕不堕倾。倘终顾盻恩。永副我中情。

　　【杂诗】

　　悠悠远行客。去家千馀里。出亦无所之。入亦无所止。浮云翳日光。悲风动地起。

　　【杂诗】

　　美玉生盘石。宝剑出龙渊。帝王临朝服。秉此威百蛮。历刀不见贵。杂糅刀刃间。

　　【七哀诗】

　　明月照高楼。流光正徘徊。上有愁思妇。悲欢有馀哀。借问叹者谁。言是宕子妻。君行逾十年。孤妾常独栖。君若清路尘。妾若浊水泥。浮沉各异势。会合何时谐。愿为西南风。长逝入君怀。君怀良不

　　开。贱妾当何依。

　　【怨诗行】

　　

　　明月照高楼。流光正徘徊。上有愁思妇。悲叹有馀哀。借问叹者谁。自云宕子妻。夫行逾十载。贱妾常独栖。念君过於渴。思君剧於饥。君作高山柏。妾为浊水泥。北风行萧萧，烈烈入吾耳。心中念故人。泪堕不能止。浮沉各异路。会合当何谐。愿作东北风。吹我入君怀。君怀常不开。贱妾当何依。恩情中道绝。流止任东西。我欲竟此曲。此曲悲且长。今日乐相乐。别后莫相忘。

　　【情诗】

　　微阴翳阳景。清风飘我衣。游鱼潜绿水。翔鸟薄天飞。眇眇客行士。遥役不得归。始出严霜结。今来白露晞。游子叹黍离。处者歌式微。慷慨对嘉宾。凄怆内伤悲。

　　【喜雨诗】

　　太和二年。大旱。三麦不收。百姓分为饥饿。

　　天覆何弥广。苞育此群生。弃之必憔悴。惠这则滋荣。庆云从北来。郁述西南征。时雨中夜降。长雷周我庭。嘉种盈膏壤。登秋毕有成。

　　【诗】

　　双鹤俱遨游。相失东海傍。雄飞窜北朔。雌惊赴南湘。弃我交颈欢。离别各异方。不惜万里道。但恐天网张。

　　【七步诗】

　　煮豆持作羹。漉豉以为汁。萁在釜下然。豆在釜中泣。本自同根生。相煎何太急。

　　【离友诗三首】

　　乡人有夏侯威者。少有成人之风。余尚其为人。与之昵好。王师振旅。送余於魏邦。心有眷然。为之陨涕。乃作离友之诗。其辞曰：

　　王旅旋兮背故乡。彼君子兮笃人纲。媵余行兮归朔方。驰原隰兮寻旧疆。车载奔兮以繁骧。涉浮济兮泛轻航。迄魏都兮息兰房。展宴好兮惟乐康。

　　凉风肃兮白露滋。木感气兮条叶辞。临渌水兮登崇基。折秋华兮采灵芝。寻永归兮赠所思。感离隔兮会无期。伊郁悒兮情不怡。

　　日匿影兮天微阴。经回路兮造北林。

　　【妒诗】

　　嗟尔同衾。曾不是志。宁彼冶容。安此妒忌。

　　【四言诗】

　　华屏列曜。藻帐垂阴。

　　【同前】

　　高谈虚论。问彼道原。

　　【离友诗】

　　灵鉴无私。

　　【诗】

　　身被轻暖。

　　【诗】

　　皇考建世业。余从征四方。栉风而沐雨。万里蒙露霜。剑戟不离手。铠甲为衣裳。

　　【芙蓉池诗】

　　逍遥芙蓉池。翩翩戏轻舟。南阳栖双鹄。北柳有鸣鸠。

　　【言志诗】

　　庆云未时兴。云龙潜作鱼。神鸾失其俦。还从燕雀居。

　　【诗】

　　游鸟翔故巢。狐死反邱穴。我信归故乡。安得惮离别。

　　【诗】

　　君王礼英贤。不吝千金璧。从容冰井台。清池映华薄。

　　【七哀诗】

　　南方有障气。晨鸟不得飞。

　　膏沐谁为容。明镜暗不治。

　　【离别诗】

　　人远精魂近。寤寐梦容光。

　　【诗】

　　一顾千金重。何必珠玉钱。

　　【诗】

　　弹筝奋逸响。新专用好入神。

　　【述仙诗】

　　游将升云烟。

　　【诗】

　　长铗鸣鞘中。

　　【寡妇诗】

　　高坟郁兮巍巍。松柏森兮成行。

　　【诗】

　　秋商气转微凉。

　　楚王曹彪

　　〈彪。字朱虎。武帝子。初封白马王。后徙封楚。〉

　　【答东阿王诗】

　　盘径难怀抱。停驾与君诀。即车登北路。永叹寻先辙。  
　 


　　高贵乡公曹髦

　　〈髦。字彦士。文帝孙。东海王霖子。正始五年封郯县高贵乡公。嘉平六年十月即位。甘露五年。为司马昭所弑。年二十。有集四卷。〉

　　【四言诗】

　　々东伐。悠悠远征。泛舟万艘。屯卫千营。

　　【诗】

　　干戈随风靡。武骑齐雁行。

　　何晏

　　〈晏。字平叔。南阳宛人。文帝时拜驸马都尉。明帝时为官。齐王即位。进散骑侍郎。迁侍中。寻为吏部尚书。主选举。多所济拔。嘉平二年。坐曹爽事为司马懿所杀。有《论语》集解十卷、《老子》道德论二卷、集十一卷。〉

　　【言志诗】

　　

　　鸿鹄比翼游。群飞戏太清。常恐夭网罗。忧祸一旦并。岂若集五湖。流唼浮萍。逍遥放志意。何为怵惕惊。

　　转蓬去其根。流飘从风移。芒芒四海涂。悠悠焉可弥。愿为浮萍草。托身寄清池。且以乐今日。其后非所知。

　　浮云翳白日。微风轻尘起。

　　应璩

　　〈璩。字休琏。玚之弟。明帝时。历官散骑常侍。齐王时。迁侍中。为大将军曹爽长史。作百一诗以讽。

　　后复为侍中。典著作。嘉平四年卒。有集十卷。〉

　　【百一诗】

　　

　　下流不可处。君子慎厥初。名高不宿著。易用受侵诬。前者隳官去。有人适我闾。田家无所有。酌醴焚枯鱼。问我何功德。三入承明庐。所占於此土。是谓仁智居。文章不经国。筐箧无尺书。用等称才学。往往见叹誉。避席跪自陈。贱子实空虚。宋人遇周客。惭愧靡所如。

　　年命在桑榆。东岳与我期。长短有常会。迟速不得辞。斗酒当为乐。无为待来兹。室广致凝阴。台主来积阳。奈何季世人。侈靡在宫墙。饰巧无穷极。土木被朱光。徵求倾四海。雅意犹未康。

　　子弟可不慎。慎在选师友。师友必良德。中才可进诱。

　　细微可不慎。堤溃自蚁穴。腠理早从事。安复劳针石。哲人睹未形。愚夫暗明白。曲突不见宾。燋烂为上客。思愿献良规。江海倘不逆。狂言虽寡善。犹有如鸡跖。鸡跖食不已。齐王为肥泽。

　　散骑常师友。朝夕进规献。侍中主喉舌。万机无不乱。尚书统庶事。官人乘法宪。彤管珥纳言。貂珰表武弁。出入承明庐。车服一何焕。三寺齐荣秩。百僚所瞻愿。

　　少壮面目泽。长大色丑粗。粗丑人所恶。拔白自洗苏。平生发完全。变化似浮屠。醉酒巾帻落。秃顶赤如壶。

　　古有行道人。陌上见三叟。年各百馀岁。相与锄禾莠。住车问三叟。何以得此寿。上叟前致辞。室内妪貌丑。下叟前致辞。夜卧不覆首。要哉三叟言。所以能长久。

　　汉末桓帝时。郎有马子侯。自谓识音律。请客鸣笙竽。为作陌上桑。反言凤将雏。左右伪称善。亦复自摇头。

　　百郡立中正。九州置都士。州闾与郡县。希疏如马齿。生不相识面。何缘别义理。十室称忠信。观过必党里。

　　平生居郭。宁丁忧贫贱。出门见富贵。。灶下炊牛矢。甑中装豆饭。

　　野田何纷纷。城郭何落落。埋葬嫁娶家。皆是商旅客。丧侧食不饱。酒肉纷狼籍。

　　大魏承衰弊。复欲密其罗。蚍蜉犹见得。何云与虾。狴犴既已备。炊复置黄沙。

　　人才不能备。各有偏短长。稽可小人中。便辟必知芒。

　　茫茫九州内。莫作帝者民。民有忠信行。莫非帝者臣。

　　太官有馀厨。大小无不卖。岂徒脯与糗。醯醢及盐鼓。

　　洛水禁罾罟。鱼鳖不为殖。空令自相啖。吏民不得食。

　　丰隆赐美味。受嚼方呥々。鹿鸣吐野华。独食有何甘。

　　苟欲娱耳目。快心乐腹肠。我躬不悦欢。安能虑死亡。

　　槥车在道路。征夫不得休。

　　有酒流如川。有肉积如岑。

　　革带绳为续。履舄穿无底。

　　山岗寒折骨。目面尽生疮。

　　沟渎皆决溢。

　　小儿抚尘。

　　【杂诗】

　　秋日苦促短。遥夜邈绵绵。贫士感此时。慷慨不能眠。

　　【同前】

　　贫子语穷儿。无钱可把撮。耕自不得粟。采彼北山葛。箪瓢恒日在。无用相呵喝。

　　【诗】

　　

　　司隶鹰扬吏。爪牙徒擢空。折翅跃毛距。宛鵛还入笼。世人指为武。谁复励严冬。

　　京师保缤纷。车马相奔起。借问乃尔为。将欲要其仕。孝廉经述通。谁能应此举。

　　放戈释甲胄。乘轩入紫微。从容侍帷幄。光辅日月辉。

　　丈夫要雄戟。更来宿紫庭。今者宅四海。谁复有不并。

　　郡国贪慕将。驰骋习弓戟。虽妙未更事。难用应卒迫。

　　治化贵简易。法令不欲多。

　　城狐不可掘。社鼠不可熏。

　　不误牵朱丝。三署来相寻。

　　【诗】

　　酌彼春酒。上得供养亲老。下得温饱妻子。

　　韦诞

　　〈诞。字仲将。京兆人。善草书。建安中为郎中。太和中为武太守。正始中。迁侍中、中书监。以光禄大夫致仕。嘉平五年卒。年七十五。有集三卷。〉

　　【诗】

　　旨酒盈金觞。清颜发光华。

　　毌丘俭

　　〈俭。字仲恭。河东闻喜人。初为平原侯文学。明帝初。迁荆州刺史。徙幽州刺史。讨公孙渊定辽东。进封安邑侯。高句丽数侵叛。俭讨之。有功。迁镇东将军、都督扬州。正元二年。与扬州刺史文钦矫太后诏讨司马师。兵败见杀。有集二卷。〉

　　【答杜挚诗】

　　凤鸟翔京邑。哀鸣有所思。才为圣世出。德音何不怡。八子未际遇。今者遭明时。胡康出垅亩。杨伟无根基。飞腾冲云天。奋迅协光熙。骏骥骨法异。伯乐观知之。但当养羽翮。鸿举必有期。体无纤微疾。安用问良医。联翩轻栖集。还为燕雀嗤。韩众药虽良。恐便不能治。悠悠千里情。薄言答嘉诗。信心感诸中。中实不在辞。

　　【之辽东诗】

　　忧责重山岳。谁能为我檐。

　　【在幽州诗】

　　芒山邈悠悠。但见胡地埃。

　　郭遐周

　　【赠嵇康诗三首】

　　吾无佐世才。时俗所不量。归我北山阿。逍遥以倡佯。同气自相求。虎啸谷风凉。惟予与嵇生。未面分好章。古人美倾盖。方此何不臧。援筝执鸣琴。携手游空房。栖迟衡门下。何愿於姬姜。予心好永年。年永怀乐康。我友不斯卒。改计适他方。严车感发日。翻然将高翔。离别在旦夕。惆怅以增伤。

　　风人重离别。行道犹迟迟。宋玉哀登山。临水送将归。伊此往昔事。言之以增悲。叹我与嵇生。倏忽将永离。俯察渊鱼游。仰观双鸟飞。厉翼太清中。徘徊於丹池。钦哉得其所。令我心独违。言别在斯须。惄焉如朝饥。

　　离别自古有。人非比目鱼。君子不怀土。岂更得安居。四海皆兄弟。何患无彼姝。严穴隐传说。空谷纳白驹。方各以《类聚》。物亦以群殊。所在有智贤。何忧不此如。所贵身名存。功烈在简书。岁时易过历。日月忽其除。勖哉乎嵇生。敬德在慎躯。

　　郭遐叔

　　【赠嵇康诗二首】

　　

　　每念遘会。惟曰不足。昕往宵归。常苦其速。欢接无厌。如川赴谷。如何忽尔。将适他俗。言驾有日。巾车命仆。思言君子。温其如玉。心之忧矣。视丹如绿。如何忽尔。超将远逝。心之忧矣。将以怵惕。怵惕惟何。惟思惟忧。展转反侧。寤寐追求。驰情运想。神往形留。心之忧矣。增其劳愁。

　　不见可欲。使心不乱。譬彼造化。抗无崖畔。封疆昼界。事利任难。唯予与子。本不同贯。交重情亲。欲面无算。如何忽尔。时适他馆。明发不寐。耿耿极旦。心之忧矣。增其愤叹。

　　天地悠长。人生若忽。苟非知命。安保旦夕。思与君子。穷年卒岁。优哉逍遥。幸无陨越。如何君子。超将远迈。我情愿关。我言愿结。心之忧矣。良以忉怛。君子交有义。不必常相从。天地有明理。远近无异同。三仁不齐迹。贵在等贤踪。众鸟群相追。鸷鸟独无双。何必相呴濡。江海自从容。愿各保遐年。有缘复来东。

　　阮侃

　　〈侃。字德如。尉氏人。魏卫尉卿阮共之子。有俊才而饬以名理。风仪润雅。与嵇康为友。仕至河内太守。〉

　　【答嵇康诗二首】

　　旦发温泉庐。夕宿宣阳城。顾眄怀惆怅。言思我友生。会遇一何幸。及子遘欢情。交际虽未久。思爱发中诚。良玉须切磋。玙璠就其形。隋珠岂不曜。雕莹启光荣。与子犹兰石。坚芳互相成。庶几弘古道。伐檀俟河清。不谓中离别。飘飘然远征。临舆执手诀。良诲一何精。佳言盈我耳。援带以自铭。唐虞旷千载。三代不我并。洙泗久已往。微言谁为听。曾参易箦毙。仲由结其缨。晋楚安足慕。屡空守以贞。潜龙尚泥蟠。神龟隐其灵。庶保吾子言。养真以全生。东野多所患。暂往不久停。幸子无损思。逍遥以自宁。双美不易居。嘉会故难常。爰自憩斯土。与子遘兰芳。常愿永游集。拊翼同回翔。不悟卒永离。一别为异乡。四牡一何速。征人去路长。顾步怀想像。游目屡太行。抚轸增叹息。念子安能忘。恬和为道基。老氏恶强梁。患至有身灾。荣子知所康。蟠龟实可乐。明戒在刳肠。新诗何笃穆。申咏增恺忨。舒检诏良讯。终然永厌藏。还誓必不食。复得同林房。愿子荡忧虑。无以情自伤。候路忘所次。聊以酬来章。  
　 


　　嵇康

　　〈康。字叔夜。谯郡铚人。好言老庄而尚奇任侠。寓居山阳。锻以自给。与魏宗婚。拜中散大夫。景元二年以答山涛书忤司马昭。次年。坐吕安事见杀。有集十五卷。〉

　　【代秋胡歌诗】

　　旧抄本作七首。《诗纪》从《乐府诗集》作秋胡行七首。并注云。本集题曰重作四言诗。逯案。作七首者非是。今改作七章。）

　　富贵尊荣。忧患谅独多。富贵尊荣。忧患谅独多。古人所惧。丰屋蔀家。人害其上。兽恶网罗。惟有贫贱。可以无他。歌以言之。富贵忧患多。

　　贫贱易居。贵盛难为工。贫贱易居。贵盛难为工。耻佞直言。与祸相逢。变故万端。俾吉作凶。思牵黄犬。其计莫从。歌以言之。贵盛难为工。

　　劳谦寡悔。忠信可久安。劳谦寡悔。忠信可久安。天道害盈。好胜者残。强梁致灾。多事招患。欲得安乐。独有无愆。歌以言之。忠信可久安。

　　役神者弊。极欲令人枯。役神者弊。极欲令人枯。颜回短折。下及童乌。纵体淫恣。莫不早徂。酒色何物。自令不辜。歌以言之。酒色令人枯。

　　绝智弃学。游心於玄默。绝智弃学。游心於玄默。遇过而悔。当不自得。垂钓一壑。所乐一国。被发行歌。和气四塞。歌以言之。游心於玄默。

　　思与王乔。乘云游八极。思与王乔。乘云游八极。凌厉五岳。忽行万意。授我神药。自生羽翼。呼吸太和。炼形易色。歌以言之。思行游八极。

　　徘徊钟山。息驾於层城。徘徊钟山。息驾於层城。上荫华盖。下采若英。受道王母。遂升紫庭。逍遥天衢。千载长生。歌以言之。徘徊於层城。

　　【幽愤诗】

　　

　　嗟余薄祜。少遭不造。哀茕靡识。越在襁褓。本集作襁褓。母兄鞠育。有慈无威。恃爱肆妲。不训不师。爰及冠带。凭宠自放。抗心希古。任其所尚。托好老庄。贱物贵身。志在守朴。养素全真。曰余不敏。好善暗人。子玉之败。屡增惟尘。大人含弘。藏垢怀耻。民之多僻。政不由己。惟此褊心。显明臧否。感悟思愆。怛若创痏。欲寡其过。谤议沸腾。性不伤物。频致怨憎。昔惭柳惠。今愧孙登。内负宿心。外恧良朋。仰慕严郑。乐道间居。与世无营。神气晏如。咨予不淑。婴累多虞。匪降自天。寔由顽疏。理弊患结。卒致囹圄。对答鄙讯。絷此幽阻。实耻讼冤。时不我与。虽曰义直。神辱志沮。澡身沧浪。岂云能补。嗈嗈鸣雁。奋翼北游。顺时而动。得意忘忧。嗟我愤叹。曾莫能俦。事与愿违。遘兹淹留。穷达有命。亦又何求。古人有言。善莫近名。奉时恭默。咎悔不生。万石周慎。安亲保荣。世务纷纭。祗搅予情。安乐必诫。乃终利贞。煌煌灵芝。一年三秀。予独何为。有志不就。徵难思复。心焉内疚。庶勖将来。无馨无臭。采薇山阿。散发严岫。永啸长吟。颐性养寿。

　　【四言赠兄秀才入军诗】

　　《诗纪》并双鸾匿景曜一首为赠秀才入军十九首。并注曰：集云。兄秀才公穆入军。赠诗。旧抄本集作四言十八首赠兄秀才入军。注云。兄秀才公穆入军。赠诗。刘义庆曰：嵇喜。字公穆。举秀才。逯案。此诗乃十八章。作十八首非是。并五言诗而曰十九首。尤谬。今据本集为此题。

　　鸳鸯于飞。肃肃其羽。朝游高原。夕宿兰渚。邕邕和鸣。顾眄俦侣。俛仰慷慨。优游容与。

　　鸳鸯于飞。啸侣命俦。朝游高原。夕宿中洲。交颈振翼。容与清流。咀嚼兰蕙。俯仰优游。

　　泳彼长川。言息其浒。陟彼高冈。言刈其楚。嗟我征迈。独行踽踽。仰彼凯风。涕泣如雨。

　　泳彼长川。言息其沚。陟彼高冈。言刈其杞。嗟我独征。靡瞻靡恃。仰彼凯风。载坐载起。

　　穆穆惠风。扇彼轻尘。奕奕素波。转此游鳞。伊我之劳。有怀遐人。寤言永思。寔钟所亲。

　　所亲安在。舍我远迈。弃此荪芷。袭彼萧艾。虽曰幽深。岂无颠沛。言念君子。不遐有害。

　　人生寿促。天地长久。百年之期。孰云其寿。思欲登仙。以济不朽。缆辔踟蹰。仰顾我友。

　　我友焉之。隔兹山梁。谁谓河广。一苇可航。徒恨永离。逝彼路长。瞻仰弗及。徙倚彷徨。

　　良马既闲。丽服有晖。左揽繁弱。右接忘归。风驰电逝。蹑景追飞。凌厉中原。顾盻生姿。

　　携我好仇。载我轻车。南凌长阜。北厉清渠。仰落惊鸿。俯引渊鱼。盘于游田。其乐只且。

　　凌高远盻。俯仰咨嗟。怨彼幽絷。室迩路遐。虽有好音。谁与清歌。虽有姝颜。谁与发华。仰讯高云。俯托轻波。乘流远遁。抱恨山阿。

　　轻车迅迈。息彼长林。春木载荣。布叶重阴。习习谷风。吹我素琴。交交黄鸟。

　　顾俦弄音。感悟驰情。思我所钦。心之忧矣。永啸长吟。

　　浩浩洪流。带我邦畿。萋萋绿林。奋荣扬晖。鱼龙瀺灂。山鸟群飞。驾言出游。日夕忘归。思我良朋。如渴如饥。愿言不获。怆矣其悲。

　　息徒兰圃。秣马华山。流磻平皋。垂纶长川。目送归鸿。手挥五弦。俯仰自得。游心太玄。嘉彼钓叟。得鱼忘筌。郢人逝矣。谁与尽言。

　　闲夜肃清。朗月照轩。微风动袿。组帐高褰。旨酒盈樽。莫与交欢。鸣琴在御。谁与鼓弹。仰慕同趣。其馨若兰。佳人不存。能不永叹。

　　乘风高逝。远登灵丘。托好松乔。携手俱游。朝发太华。夕宿神州。弹琴咏诗。聊以忘忧。

　　琴诗自乐。远游可珍。含道独往。弃智遗身。寂乎无累。何求於人。长寄灵岳。怡志养神。

　　流俗难悟。逐物不还。至人远鉴。归之自然。万物为一。四海同宅。与彼共之。予何所惜。生若浮寄。暂见忽终。世故纷纭。弃之八戎。泽雉虽饥。不愿园林。安能服御。劳形苦心。身贵名贱。荣辱何在。贵得肆志。纵心无悔。

　　【四言诗】

　　广《文选》、《诗纪》均以前六篇并酒会诗乐哉苑中游一篇题为酒会诗七首。今从旧抄本集。究为几首。已不能明。故在各首下注其出处。

　　淡淡流水。沦胥而逝。泛泛柏舟。载浮载滞。微啸清风。鼓楫容裔。放棹投竿。优游卒岁。

　　婉彼鸳鸯。戢翼而游。俯唼绿藻。托身洪流。朝翔素濑。夕栖灵洲。摇荡清波。与之沈沉。

　　藻氾兰池。和声激朗。操缦清商。游心大象。倾昧修身。惠音遗响。钟期不存。我志谁赏。

　　敛弦散思。游钓九渊。重流千仞。或饵者悬。猗与庄老。栖迟永年。寔惟龙化。荡志浩然。

　　肃肃冷风。分生江湄。却背华林。俯溯丹坻。含阳吐英。履霜不衰。嗟我殊观。百卉具腓。心之忧矣。孰识玄机。

　　猗猗兰蔼。殖彼中原。绿叶幽茂。丽藻丰繁。馥馥蕙芳。顺风而宣。

　　将御椒房。吐薰龙轩。瞻彼秋草。怅矣惟骞。

　　泆泆白云。顺风而回。渊渊绿水。盈坎而颓。乘流远逝。自躬兰隈。杖策答诸。纳之素怀。长啸清原。惟以告哀。

　　抄抄翔鸾。舒翼太清。俯眺紫辰。仰看素庭。凌蹑玄虚。浮沉无形。将游区外。啸侣长鸣。神不存。谁与独征。

　　有舟浮覆。绋纚是维。栝楫松棹。有若龙微。津经险。越济不归。思友长林。抱朴山嵋。守器殉业。不能奋飞。

　　羽化华岳。超游清霄。云盖习习。六龙飘飘。左配椒桂。右缀兰苕。凌阳赞路。王子奉轺。婉娈名山。真人是要。齐物养生。与道逍遥。

　　微风清扇。云气四除。皎皎亮月。丽於高隅。兴命公子。携手同车。龙骥翼翼。扬镳踟蹰。肃肃宵征。造我友庐。光灯吐辉。华幔长舒。鸾觞酌醴。神鼎烹鱼。弦超子野。叹过绵驹。流咏太素。俯赞玄虚。孰克英贤。与尔剖符。

　　【五言赠秀才诗】

　　

　　双鸾匿景曜。戢翼太山崖。抗首漱朝露。晞阳振羽仪。长鸣戏云中。时下息兰池。自谓绝尘埃。终始永不亏。何意世多艰。虞人来我维。云网塞四区。高罗正参差。奋迅势不便。六翮无所施。隐姿就长缨。卒为时所羁。单雄翩独逝。哀吟伤生离。徘徊恋俦侣。慷慨高山陂。鸟尽良弓藏。谋极身必危。吉凶虽在己。世路多崄巇。安得反初服。抱玉宝六奇。逍遥游太清。携手长相随。

　　【酒会诗】

　　乐哉苑中游。周览无穷已。百卉吐芳华。崇台邈高跱，林木纷交错。玄池戏鲂鲤。轻丸毙翔禽。纤纶出鳣鲔。坐中发美赞。异气同音轨。临川献清酤。微歌发皓齿。素琴挥雅操。清声随风起。斯会岂不乐。恨无东野子。酒中念幽人。守故弥终始。但当体七弦。寄心在知己。

　　【答二郭诗三首】

　　天下悠悠者。不能趋上京。二郭怀不群。超然来北征。乐道托莱庐。雅志无所营。良时遘其愿。遂结欢爱情。君子义是亲。恩好笃平生。寡智自生灾。屡使众衅成。豫子匿梁侧。聂政变其形。顾此怀怛惕。虑在苟自宁。今当寄他域。严驾不得停。本图终宴婉。今更不克并。二子赠嘉诗。馥如幽兰馨。恋土思所亲。能不气愤盈。

　　昔蒙父兄祚。少得离负荷。因疏遂成懒。寝迹北山阿。但愿养性命。终己靡有他。良辰不我期。当年值纷华。坎凛趣世教。常恐婴网罗。义农邈已远。拊膺独咨嗟。朔戒贵尚容。渔父好扬波。虽逸亦已难。非余心所嘉。岂若翔区外。餐琼漱朝霞。遗物弃鄙累。逍遥游太和。结友集灵狱。弹琴登清歌。有能从我者。古人何足多。

　　详观凌世务。屯险多忧虞。施报更相市。大道匿不舒。夷路值枳棘。安步将焉如。权智相倾夺。名位不可居。鸾凤避尉罗。远讬昆仑墟。庄周悼灵龟。越稷畏王舆。至人存诸己。隐璞乐玄虚。功名何足殉。乃欲列简书。所好亮若兹。杨氏叹交衢。去去从所志。敢谢道不俱。

　　【与阮德如诗】

　　含哀还旧庐。感切伤心肝。良时遘吾子。谈慰臭如兰。畴昔恨不早。既面侔旧欢。不悟卒永离。念隔增忧叹。事故无不有。别易会良难。郢人忽已逝。匠石寝不言。泽雉穷野草。灵龟乐泥蟠。荣名秽人身。高位多灾患。未若捐外累。肆志养浩然。颜氏希有虞。隰子慕黄轩。涓彭独何人。唯志在所安。渐渍殉近欲。一往不可攀。生生在豫积。勿以怵自宽。南土垾不凉。衿计宜早完。君其爱德素。行路慎风寒。自力致所怀。临文情辛酸。

　　【游仙诗】

　　遥望山上松。隆谷郁青葱。自遇一何高。独立迥地双。愿想游其下。蹊路绝不通。王乔弃我去。乘云驾六龙。飘遥戏玄圃。黄老路相逢。授我自然道。旷若发童蒙。采药钟山隅。服食改姿容。蝉蜕弃秽累。结友家板桐。临觞奏九韶。雅歌何邕邕。长与俗人别。谁能睹其踪。

　　【述志诗二首】

　　潜龙育神躯。跃鳞戏兰池。延颈慕大庭。寝足俟皇义。庆云未垂景。盘桓朝阳陂。悠悠非吾匹。畴肯应俗宜。殊类难遍周。鄙议纷流离。轗轲丁悔吝。雅志不得施。耕耨感甯越。马席激张仪。逝将离群侣。杖策追洪崖。焦朋振六翮。罗者安所羁。浮游太清中。更求新相知。比翼翔云汉。饮露餐琼枝。多念世间人。夙驾咸驱驰。冲静得自然。荣华安足为。

　　斥鷃擅蒿林。仰笑神凤飞。坎井蝤蛙宅。神龟安所归。恨自用身拙。任意多永思。远实与世殊。义誉非所希。往事既已谬。来者犹可追。何为人事间。自令心不夷。慷慨思古人。梦想见容辉。愿与知己遇。舒愤启幽微。严穴多隐逸。轻举求吾师。晨登箕山巅。日夕不知饥。玄居养营魄。千载长自绥。

　　【五言诗三首】

　　人生譬朝露。世变多百罗。苟必有终极。彭聃不足多。仁义浇淳朴。前识丧道华。留弱丧自然。天真难可和。郢人审匠石。钟子识伯牙。真人不屡存。高唱谁当和。

　　修夜家无为。独步光庭侧。仰处看天衢。流光曜八极。抚心悼季世。遥念大道逼。飘飘当路士。悠悠进自棘。得失自己来。荣辱相蚕食。朱紫虽玄黄。太素贵无色。渊淡体至道。色化同消息。

　　俗人不可亲。松乔是可邻。何为秽浊间。动摇增垢尘。慷慨之远游。整驾俟良辰。轻举翔区外。濯翼扶桑津。徘徊戏灵岳。弹琴咏泰真。沧水澡五藏。变化忽若神。恒娥进妙药。毛羽翕光新。一纵发开阳。俯视当路人。哀哉世间人。何足久托身。

　　【六言诗】

　　

　　惟上古尧舜。二人功德齐均。不以天下私亲。高尚简朴慈顺。宁济四海蒸民。

　　唐虞世道治。万国穆亲无事。贤愚各自得志。晏然逸豫内忘。佳哉尔时可憙。

　　智慧用有为。法令滋章寇生。纷然相召不停。大人玄寂无声。镇之以静自正。

　　名与身孰亲。哀哉世俗徇荣。驰骛竭力丧精。得失相纷忧惊。自贪勤苦不宁。

　　生生厚招咎。金玉满堂莫守。古人安此鹿丑。独以道德为友。故能延期不朽。

　　名行显患滋。位高势重祸基。美色伐性不疑。厚味腊毒难治。如何贪人不思。

　　东方朔至清。外似贪污内贞。秽身滑稽隐名。不为世累所撄。所欲不足无营。

　　楚子文善仕。三为令尹不喜。柳下降身豪耻。不以爵禄为已。靖恭古惟二子。

　　老莱妻贤明。不愿夫子相荆。相将避禄隐耕。乐道间居采。终厉高节不倾。

　　嗟古贤原宪。弃背膏粱朱颜。乐此屡空饥寒。形陋体逸心宽。得志一世无患。

　　【思亲诗】

　　奈何愁兮愁无聊。恒恻恻兮心若抽。愁奈何兮悲思多。情郁结兮不可化。奄失恃兮孤茕茕。内自悼兮啼失声。思报德兮邈已绝。感鞠育兮情剥裂。嗟母兄兮永潜藏。想形容兮内摧伤。感阳春兮思兹亲。欲一见兮路无因。望南山兮发哀叹。感机杖兮涕汍澜。念畴昔兮母兄在。心逸豫兮寿四海。忽已逝兮不可追。心穷约兮但有悲。上空堂兮廓无依。睹遗物兮心崩摧。中夜悲兮当告谁。独收泪兮抱哀戚。日远迈兮思予心。恋所生兮泪流襟。慈母没兮谁与骄。顾自怜兮心忉忉。诉苍天兮天不闻。泪如雨兮叹成云。欲弃忧兮寻复来。痛殷殷兮不可裁。

　　【琴歌】

　　凌扶摇兮憩瀛洲。要《列子》兮为好仇。餐沆瀣兮带朝霞。眇翩翩兮薄天游。齐万物兮超自得。委性命兮任去留。

　　【诗】

　　鸟群嬉。感寤长怀。能不永思。永思伊何。思齐大仪。凌云轻迈。托身灵螭。遥集玄圃。释辔华池。华木夜光。沙棠离离。俯漱神泉。仰叽琼枝。栖心浩素。终始不亏。

　　【游仙诗】

　　翩翩凤翮。逢此网罗。  
　 


　　阮籍

　　〈籍。字嗣宗。陈留尉氏人。司空记室瑀之子。历太尉司马懿从事中郎、散骑常侍等。正元初。封关内侯。寻迁步兵校尉。景元四年卒。有集十三卷。〉

　　【咏怀诗十三首】

　　

　　天地絪缊。元精代序。清了曜灵。和风容与。明日映天。甘露被宇。蓊郁高松。猗那长楚。草虫哀鸣。鸧鹒振羽。感时兴思。企首延伫。於赫帝朝。伊衡作辅。才非允文。器非经武。适彼沅湘。托分渔父。优哉游哉。爰居爰处。

　　月明星稀。天高气寒。桂旗翠旌。珮玉鸣鸾。濯缨醴泉。被服蕙兰。思从二女。适彼湘沅。灵幽听微。谁观玉颜。灼灼春华。绿叶含丹。日月逝矣。惜尔华繁。

　　清风肃肃。修夜漫漫。啸歌伤怀。独寐寤言。临觞拊膺。对食忘餐。世无萱草。令我哀叹。鸣鸟求友。谷风刺愆。重华登庸。帝命凯元。鲍子倾盖。仲父佐桓。回滨嗟虞。敢不希颜。志存明规。匪慕弹冠。我心伊何。其方若兰。

　　阳精炎赫。卉木萧森。谷风扇暑。密云重阴。激电震光。迅雷遗音。零雨降集。飘溢北林。泛泛轻舟。载浮载沉。感往悼来。怀古伤今。生年有命。时过虑深。何用写思。啸歌长吟。谁能秉志。如玉如金。处哀不伤。在乐不淫。恭承明训。以慰我心。

　　立象昭回。阴阳攸经。秋风夙厉。白露宵零。修林凋殒。茂草收荣。良时忽迈。朝日西倾。有始有终。谁能久盈。太微开涂。三辰垂精。峨峨群龙。跃奋紫庭。鳞分委瘁。时高路清。爰潜爰默。韬影隐形。愿保今日。永符修龄。

　　玑衡运速。四节佚宣。冬日凄悕。玄云蔽天。素冰弥泽。白雪依山。逝往。譬彼流川。人谁不设。贵使名全。大道夷敞。蹊径争先。玄黄尘垢。红紫光鲜。嗟我孔父。圣懿通玄。非义之荣。忽

　　若尘烟。虽无灵德。愿潜于渊。

　　朝云四集。日夕布散。素景垂光。明星有烂。肃肃翔鸾。雍雍鸣雁。今我不乐。岁月其晏。姜叟毗周。子房翼汉。应期佐命。庸勋静乱。身用功显。德以名赞。世无曩事。器非时干。委命有。承天无怨。嗟尔君子。胡为永叹。

　　日月隆光。克鉴天聪。三后临朝。二八登庸。升我俊髦。黜彼顽凶。太上立德。其次立功。仁风广被。玄化潜通。幸遭盛明。睹此时雍。栖迟衡门。唯志所从。出处殊涂。俯仰异容。瞻叹古烈。思迈高踪。嘉此箕山。忽彼虞龙。

　　登高望远。周览八隅。山川悠邈。长路乖殊。咸皮《墨子》。怀此杨朱。抱影鹄立。企首踟蹰。仰瞻翔鸟。俯视游鱼。丹林云霏。绿叶风舒。造化絪缊。万物纷敷。大则不足。约则有馀。何用养志。守以冲虚。犹愿异世。万载同符。

　　微微我徒。秩秩大猷。研精典素。思心淹留。乃命仆夫。兴言出游。浩浩洪川。泛泛杨舟。仰瞻景曜。俯视波流。日月东迁。景曜西幽。寒往暑来。四节代周。繁华茂春。密叶殒秋。盛年衰迈。忽焉若浮。逍遥逸豫。与世无尤。

　　我徂北林。游彼河滨。仰攀瑶干。俯视素纶。隐凤栖翼。潜龙跃鳞。幽光韬影。体化应神。君子迈德。处约思纯。货殖招讥。箪瓢称仁。夷叔采薇。清高远震。齐景千驷。为此埃尘。嗟尔后进。茂兹人伦。荜门圭窦。谓之道真。

　　华容艳色。旷世特彰。妖冶殊丽。婉若清扬。鬒发娥眉。绵邈流光。藻采绮靡。从风遗芳。回首悟精。魂射飞扬。君子克己。心吉冰霜。泯泯乱昏。在昔二王。瑶台璇室。长夜金梁。殷氏放夏。周翦纣商。于戏后昆。可为悲伤。

　　晨风扫尘。朝雨洒路。飞驷龙腾。哀鸣外顾。揽辔按策。进退有度。乐往哀来。怅然心悟。念彼恭人。眷眷怀顾。日月运往。岁聿云暮。嗟余幼人。既顽且固。岂不志远。才难企慕。命非金石。身轻朝露。焉知松乔。颐神太素。逍遥区外。登我年祚。

　　【咏怀诗八十二首】

　　

　　夜中不能寐。起坐弹鸣琴。薄帷鉴明月。清风吹我襟。孤鸿号外野。翔鸟鸣北林。徘徊将何见。忧思独伤心。

　　二妃游江滨。逍遥顺风翔。交甫怀佩环。婉娈有芬芳。猗靡情欢爱。千载不相忘。倾城迷下蔡。

　　容好结中肠。感激生忧思。萱草树兰房。膏沐为谁施。其雨怨朝阳。如何金石交。一旦更离伤。

　　嘉树下成蹊。东园桃与李。秋风吹飞藿。零落从此始。繁华有憔悴。堂上生荆杞。驱马舍之去。去上西山趾。一身不自保。何况恋妻子。凝霜被野草。岁暮亦云已。

　　天马出西北。由来从东道。春秋非有托。富贵焉常保。清露被皋兰。凝霜沾野草。朝为媚少年。夕暮成丑老。自非王子晋。谁能常美好。

　　平生少年时。轻薄好弦歌。西游咸阳中。赵李相经过。娱乐未终极。白日忽蹉跎。驱马复来归。反顾望三河。黄金百镒尽。资用常多。北临太行道。失路将如何。

　　昔闻东陵瓜。近在青门外。连畛距阡陌。子母相钩带。五色曜朝日。嘉宾四面会。膏火自煎熬。多财为患害。布衣可终身。宠禄岂足赖。

　　炎暑惟兹夏。三旬将欲移。芳树垂绿叶。青云自逶迤。四时更代谢。日月递参差。徘徊空堂上。忉怛莫我知。愿睹卒欢好。不见悲别离。

　　灼灼西隤日。馀光照我衣。回风吹四壁。寒鸟相因依。周周尚衔羽。蛩蛩亦念饥。如何当路子。磬折忘所归。岂为夸誉名。憔悴使心悲。宁与燕雀翔。不随黄鹄飞。黄鹄游四海。中路将安归。

　　步出上东门。北望首阳岑。下有采薇士。上有嘉树林。良辰在何许。凝霜．沾衣襟。寒风振山冈。玄云起重阴。鸣雁飞南征。鶗鴂发哀音。素质游商声。凄怆伤我心。

　　北里多奇舞。濮上有微音。轻薄闲游子。俯仰乍浮沉。捷径从狭路。黾勉趋荒淫。焉见王子乔。乘云翔邓林。独有延年术。可以慰我心。

　　湛湛长江水。上有枫树林。皋兰被径路。青骊逝骎骎。远望令人悲。春气感我心。三楚多秀士。朝云进荒淫。朱华振芬芳。高蔡相追寻。一为黄雀哀。泪下谁能禁。

　　昔日繁华子。安陵与龙阳。夭夭桃李花。灼灼有辉光。悦怿若九春。磬折似秋霜。流盻发姿媚。言笑吐芬芳。携手等欢爱。宿昔同衣裳。愿为双飞鸟。比翼共翱翔。丹青著明誓。永世不相忘。

　　登高临四野。北望青山阿。松柏翳冈岑。飞鸟鸣相过。感慨怀辛酸。怨毒常苦多。李公悲东门。苏子狭三河。求仁自得仁。岂复叹咨嗟。

　　开秋兆凉气。蟠蟀鸣床帷。感物怀殷忧。悄悄令心悲。多言焉所告。繁辞将诉谁。微风吹罗袂。明月耀清晖。晨鸡鸣高树。命驾起旋归。

　　昔年十四五。志尚好诗书。被褐怀珠玉。颜闵相与期。开轩临四野。登高望所思。丘墓蔽山冈。万代同一时。千秋万岁后。荣名安所之。乃悟羡门子。噭噭令自嗤。

　　徘徊蓬池上。还顾望大梁。绿水扬洪波。旷野莽茫茫。走兽交横驰。飞鸟相随翔。是时鹑火中。日月正相望。朔风厉严寒。阴气下微霜。羁旅无俦匹。俯仰怀哀伤。小人计其功。君子道其常。岂惜终憔悴。咏言著斯章。

　　独坐空堂上。谁可与欢者。出门临永路。不见行车马。登高望九州。悠悠分旷野。孤鸟西北飞。离兽东南下。日暮思亲友。晤言用自写。

　　悬车在西南。羲和将欲倾。流光耀四海。忽忽至夕冥。朝为咸池晖。濛汜受其荣。岂知穷达士。一死不再生。视彼桃李花。谁能久荧荧。君子在何许。叹息未合并。瞻仰景山松。可以慰吾情。

　　西方有佳人。皎若白日光。被服纤罗衣。左右珮双璜。修容耀姿美。顺风振微芳。登高眺所思。举袂当朝阳。寄颜云霄间。挥袖凌虚翔。飘遥恍惚中。流眄顾我傍。悦怿未交接。晤言用感伤。

　　杨朱汪歧路。《墨子》悲染丝。揖让长离别。飘遥难与期。岂徒燕婉情。存亡诚有之。萧索人所悲。祸衅不可辞。赵女媚中山。谦柔愈见欺。嗟嗟涂上士。何用自保持。

　　於心怀寸阴。羲阳将欲冥。挥袂抚长剑。仰观浮云征。云间有玄鹤。抗志扬哀声。一飞冲青天。旷世不再鸣。岂与鹑鷃游。连翩戏中庭。

　　夏后乘灵舆。夸父为邓林。存亡从变化。日月有浮沈。凤皇鸣参差。伶伦发其音。王子好箫管。世世相追寻。谁言不可见。青鸟明我心。东南有射山。汾水出其阳。六龙服气舆。云盖切天纲。仙者四五人。逍遥晏兰房。寝息一纯和。呼噏成露霜。沐浴丹渊中。炤耀日月光。岂安通灵台。游瀁去高翔。

　　殷忧令志结。怵惕常若惊。逍遥未终晏。朱华忽西倾。蟠蟀在户牖。蟪蛄号中庭。心肠未相好。谁云亮我情。愿为云间鸟。千里一哀鸣。三芝延瀛洲。远游可长生。

　　拔剑临白刃。安能相中伤。但畏工言子。称我三江旁。飞泉流玉山。悬车栖扶桑。日月径千里。素风发微霜。势路有穷达。咨嗟安可长。

　　朝登洪坡颠。日夕望西山。荆棘被原野。群鸟飞翩翩。鸾鹥时栖宿。性命有自然。建木谁能近。射干复婵娟。不见林中葛。延蔓相勾连。

　　周郑天下交。街术当三河。妖冶间都子。焕耀何芬葩。玄发发朱颜。睇眄有光华。倾城思一顾。遗视来相夸。愿为三春游。朝阳忽蹉跎。盛衰在须臾。离别将如何。燿四海。扶桑翳瀛洲。日月经天涂。明暗不相仇。穷达自有常。得失又何求。岂效路上童。携手共遨游。阴阳有变化。谁云沉不浮。朱鳖跃飞泉。夜飞过吴洲。俛仰运天地。再抚四海流。系累名利场。驽骏同一辀。岂若遗耳目。升遐去殷忧。

　　昔余游大梁。登于黄华颠。共工宅玄冥。高台造青天。幽荒邈悠悠。凄怆怀所怜。所怜者谁子。明察自照妍。应龙沈冀州。妖女不得眠。肆侈陵世俗。岂云永厥年。

　　驱车出门云。意欲远征行。行征安所如。背弃夸与名。夸名不在己。但愿适中情。单帷蔽皎日。高榭隔微声。谗邪使交疏。浮云令昼冥。嬿婉同衣裳。一顾倾人城。从容在一时。繁华不再荣。晨朝奄复暮。不见所欢形。黄鸟东南飞。寄言谢友生。

　　驾言发魏都。南向望吹壹。箫管有遗音。梁王安在哉。战士食糟糠。贤者处蒿莱。歌舞曲未终。春兵已复来。夹林非吾有。朱宫生尘埃。军败华阳下。身竟为土灰。

　　朝阳不再盛。白日忽西幽。去此若俯仰。如何似九秋。人生若尘露。天道邈悠悠。齐景升丘山。涕泗纷交流。孔圣临长川。惜逝忽若浮。去者余不及。来者吾不留。愿登太华山。上与松子游。渔父知世患。乘流泛轻舟。

　　一日复一夕。一夕复一朝。颜色改平常。精神自损消。胸中怀汤火。变化故相招。万事无穷极。知谋苦不饶。但恐须臾间。魂气随风飘。终身履薄冰。谁知我心焦。

　　一日复一朝。一昏复一晨。容色改平常。精神自飘沦。临觞多哀楚。思我故时人。对酒不能言。凄怆怀酸辛。愿耕东皋阳。谁与守其真。愁苦在一时。高行伤微身。曲直何所为。龙蛇为我邻。

　　世务何缤纷。人道苦不遑。壮年以时逝。朝露待太阳。愿揽羲和辔。白日不移光。天阶路殊绝。云汉邈无梁。濯发旸谷滨。远游昆岳傍。登彼列仙岨。采此秋兰芳。时路乌足争。太极可翱翔。

　　谁言万事囏。逍遥可终生。临堂医华树。悠悠念无形。彷徨思亲友。倏忽复至冥。寄言东飞鸟。可用慰我情。

　　嘉时在今辰。零雨洒尘埃。临路望所思。日夕复不来。人情有感慨。荡漾焉能排。

　　挥涕怀哀伤。辛酸谁语哉。

　　炎光延万里。洪川荡湍濑。弯弓挂扶桑。长剑倚天外。泰山成砥砺。黄河为裳带。视彼庄周子。荣枯何足赖。捐身弃中野。乌鸢作患害。岂若雄佶士。功名从此大。

　　壮士何慷慨。志欲威八荒。驱车远行役。受命念自忘。良弓挟鸟号。明甲有精光。临难不顾生。身死魂飞扬。岂为金躯士。效命争战场。忠为百世荣。义使令石彰。垂声谢征伍世。气节故有常。混元生两仪。曒日布炎精。素月垂景辉。晷度有昭回。哀哉人命微。飘若风尘逝。忽若庆云晞。修龄适余愿。光宠非己威。安期步天路。松子与世违。焉得凌霄翼。飘遥登云湄。嗟哉尼父志。何为居九夷。

　　天网弥四野。六翮掩不舒。随波纷纶客。泛泛若浮凫。生命无期度。朝夕有不虞。列仙停修龄。养志在冲虚。飘遥云日间。邈与世路殊。荣名非己宝。声色焉足娱。采药无旋返。神仙志不符。逼此良可惑。令我久踌躇。

　　王业须良辅。建功俟英雄。元凯康哉美。多士颂声隆。阴阳有舛错。日月不常融。天时有否泰。人事多盈冲。园绮遁南岳。伯阳隐西戎。保身念道真。宠耀焉足崇。人谁不善始。尠能克厥终。休哉上世士。万载垂清风。

　　鸿鹄相随飞。飞飞适荒裔。双翮临长风。须臾万里逝。朝餐琅玕实。夕宿

　　丹山际。抗身青云中。网罗孰能制。岂与乡曲士。携手共言誓。

　　俦物终始殊。修短各异方。琅玕生高山。芝英耀朱堂。荧荧桃李花。成蹊将夭伤。焉敢希千术。三春表微光。自非凌风树。憔悴。乌有常。

　　幽兰不可佩。朱草为谁荣。修竹隐山阴。射干临增城。葛荔延幽谷。绵绵瓜瓞生。乐极消灵神。哀深伤人情。竟知忧无益。岂若归太清。

　　鸴鸠飞桑榆。海鸟运天池。岂不识宏大。羽翼不相宜。招摇安可翔。不若栖树枝。下集蓬艾间。上游园圃篱。但尔亦自足。用子为追随。

　　生命辰安在。忧戚涕沾襟。高鸟翔山冈。燕雀栖下林。青云蔽前庭。素琴凄我心。崇山有鸣鹤。岂可相追寻。

　　鸣鸠嬉庭树。焦明游浮云。焉见孤翔鸟。翩翩无匹群。死生自然理。消散何缤纷。

　　步游三衢旁。惆怅念所思。岂为今朝见。恍惚诚有之。泽中生乔松。万世未可期。高鸟摩天飞。凌云共游嬉。岂有孤行士。垂涕悲故时。

　　清露为凝霜。华草成蒿莱。谁云君子贤。明达安可能。乘云招松乔。呼噏永矣哉。

　　丹心失恩泽。重德丧所宜。善言焉可长。慈惠未易施。不见南飞燕。羽翼正差池。高子怨新诗。三闾悼乖离。保为混沌氏。倏忽体貌隳。

　　十日出旸谷。弭节驰万里。经天耀四海。倏忽潜濛泛。谁言焱炎久。游没何行俟。逝者岂长生。亦去荆与杞。千岁犹崇朝。一餐聊自已。是非得失间。焉足相讥理。计利知术穷。哀情遽能止。

　　自然有成理。生死道无常。智巧万端出。大要不易方。如何夸毗子。作色怀骄肠。乘轩驱良马。凭几向膏粱。被服纤罗衣。深榭设闲房。不见日夕华。翩翩飞路旁。

　　夸谈快愤懑。情慵发烦心。西北登不周。东南望邓林。旷野弥九州。崇山抗高岑。一餐度万世。千岁再浮沉。谁云玉石同。泪下不可禁。

　　人言愿延年。延年欲焉之。黄鹄呼子安。千秋未可期。独坐山岩中。恻怆怀所思。王子一何好。猗靡相携持。悦怿犹今辰。计校在一时。置此明朝事。日夕将见期。

　　贵贱在天命。穷达自有时。婉娈佞邪子。随利来相欺。孤思损惠施。但为谗夫蚩。鹡鸰鸣云中。载飞靡所期。焉知倾侧士。一旦不可持。

　　惊风振四野。回云荫堂隅。床帷为谁设。几杖为谁扶。虽非明君子。岂暗桑与榆。世有此聋聩。芒芒将焉如。翩翩从风飞。悠悠去故居。离麾玉山下。遗弃毁与誉。

　　危冠切浮云。长剑出天外。细故何足虑。高度跨一世。非子为我御。逍遥游荒裔。顾谢西王母。吾将从此逝。岂与蓬户士。弹琴诵言誓。

　　河上有丈人。纬萧弃明珠。甘彼藜藿食。乐是蓬蒿庐。岂效缤纷子。良马骋轻舆。朝生衢路旁。夕瘗横术隅。欢笑不终宴。俯仰复欷歔。鉴兹二三者。愤懑从此舒。

　　儒者通六艺。立志不可干。违礼不为动。非法不肯言。渴饮清泉流。饥食并一箪。岁时无以祀。衣服常苦寒。屣履咏南风。缊袍笑华轩。信道守诗书。义不受一餐。烈烈褒贬辞。老氏用长叹。

　　少年学击刺。妙伎过曲城。英风截云霓。超世发奇声。挥剑临沙漠。饮马九野坰。旗帜何翩翩。但闻金鼓鸣。军旅令人悲。烈烈有哀情。念我平常时。悔恨从此生。

　　平昼整衣冠。思见客与宾。宾客者谁子。倏忽若飞尘。裳衣佩云气。言语究灵神。须臾相背弃。何时见斯人。

　　多虑令志散。寂寞使心忧。翱翔观陂泽。抚剑登轻舟。但愿长间暇。后岁复来游。

　　朝出上东门。遥望首阳基。松柏郁森沈。鹂黄相与嬉。逍遥九曲间。徘徊欲何之。念我平居时。郁然思妖姬。

　　王子十五年。游衍伊洛滨。朱颜茂春华。辩慧怀清真。焉见浮丘公。举手谢时人。轻荡易恍惚。飘遥弃其身。飞飞鸣且翔。挥翼且酸辛。

　　塞门不可出。海水焉可浮。朱明不相见。奄昧独无侯。持瓜思东陵。黄雀诚独羞。失势在须臾。带剑上吾丘。悼彼桑林子。涕下自交流。假乘汧渭间。鞍马去行游。

　　洪生资制度。被服正有常。尊卑设次序。事物齐纪纲。容饰整颜色。磬折执圭璋。堂上置玄酒。室中盛稻粱。外厉贞素谈。户内灭芬芳。放口从衷出。复说道义方。委曲周旋仪。姿态愁我肠。

　　北临乾昧谿。西行游少任。遥顾望天津。骀荡乐我心。绮靡存亡门。一游不再寻。傥遇晨风鸟。飞驾出南林。漭瀁瑶光中。忽忽肆荒淫。休息晏清都。超世又谁禁。

　　人知结交易。交友诚独难。险路多疑惑。明珠未可干。彼求响太牢。我欲并一餐。损益生怨毒。咄咄复何言。

　　有悲则有情。无悲亦无思。苟非婴网罟。何必万里畿。翔风拂重霄。庆云招所晞。灰心寄枯宅。曷顾人间姿。始得忘我难。焉知嘿自遗。

　　木槿荣丘墓。煌煌有光色。白日颓林中。翩翩零路侧。蟋蟀吟户牖。蟪蛄鸣荆棘。蜉蝣玩三朝。采采修羽翼。衣裳为谁施。俯仰自收拭。生命几何时。慷慨各努力。

　　修涂驰轩车。长川载轻舟。性命岂自然。势路有所由。高名令志惑。重利使心忧。亲昵怀反侧。骨肉还相仇。更锲毁珠玉。可用登遨游。

　　横术有奇士。黄骏服其箱。朝起瀛洲野。日夕宿明光。再抚四海外。羽翼自飞扬。去置世上事。岂足愁我肠。一去长离绝。千岁复相望。

　　猗欤上世士。恬淡志安贫。季叶道陵迟。驰骛纷垢尘。甯子岂不类。杨歌谁肯殉。栖栖非我偶。徨徨非己伦。咄嗟荣辱事。去来味道真。道真信可娱。清洁存精神。巢由抗高节。从此适河滨。

　　梁东有芳草。一朝再三荣。色容艳姿美。光花耀倾城。岂为明哲士。妖蛊谄媚生。轻薄在一时。安知百世名。路端便娟子。但恐日月倾。焉见冥灵木。悠悠竟无形。

　　秋驾安可学。东野穷路旁。纶深鱼渊潜。矰设鸟高翔。泛泛乘轻舟。演漾靡所望。吹嘘谁以益。江湖相捐忘。都冶难为颜。修容是我常。兹年在松乔。恍惚诚未央。

　　咄嗟行至老。黾勉常苦忧。临川羡洪波。同始异支流。百年何足言。但苦怨与仇。仇怨者谁子。耳目还相羞。声色为胡越。人情自逼遒。招彼玄通士。去来归羡游。

　　昔有神仙士。乃处射山阿。乘云御飞龙。嘘吸叽琼华。可闻不可见。慷慨叹咨嗟。自伤非俦类。愁苦来相加。下学而上达。忽忽将如何。

　　林中有奇鸟。自言是凤凰。清朝饮醴泉。日夕栖山冈。高鸣彻九州。延颈望八荒。适逢商风起。羽翼自摧藏。一去昆仑西。何时复回翔。但恨处非位。怆恨使心伤。

　　出门望佳人。佳人岂在兹。三山招松乔。万世谁与期。存亡有长短。慷慨将焉积压。忽忽朝日隤。行行将何之。不见季秋草。摧折在今时。

　　昔有神仙者。羡门及松乔。吸习九阳间。升遐叽云霄。人生乐长久。百年自言辽。白日陨隅谷。一夕不再朝。岂若遗世物。登明遂飘飖。

　　墓前荧荧者。木槿耀朱华。荣好未终朝。连飚陨其葩。岂若西山草。琅玕与丹禾。垂影临增城。馀光照九阿。宁微少年子。日久难咨嗟。

　　【歌二首】

　　【采薪者歌】

　　日没不周西。月出丹渊中。阳精蔽不见。阴光代为雄。亭亭在须臾。厌厌将复隆。离合云雾兮。往来如飘风。富贵俯仰间。贫贱何必终。留侯起亡虏。威武赫荒夷。邵平封东陵。一旦为布衣。枝叶托根柢。死生同盛衰。得志从命升。失势与时隤。寒暑代征迈。变化更相推。祸福无常主。何忧身无归。推兹由斯理。负薪又何哀。

　　【大人先生歌】

　　天地解兮六合开。星辰陨兮日月颓。我腾而上将何怀。

　　【又大人先生歌】

　　阳和微弱阴气竭。海冻不流绵絮折。呼吸不通寒冽冽。

　　仙道

　　【成公智琼赠弦超】

　　

　　飘飖浮勃述。敖曹云石滋。兹英不须润。至德与时期。神仙岂虚降。应运来相之。纳我荣五族。逆我致祸灾。  
　 


　　【杂歌谣辞】

　　【邺人金凤旧歌】

　　

　　凤阳门南天一半。上有金凤相飞唤。欲去不去著锁绊。

　　【徐干引古人歌】

　　

　　相彼玄鸟。止于陵阪。仁道在近。求之无远。

　　【徐州为王祥歌】

　　

　　海沂之康。实赖王祥。邦国不空。别驾之功。

　　【荥阳令歌】

　　

　　荥阳令。有异政。修立学校人易性。令我子弟耻斗讼。

　　【襄阳民为胡烈歌】

　　

　　美哉明后。俊哲惟嶷。陶广乾坤。周孔是则。文武播畅。威振遐域。

　　【又】

　　譬春之阳。如冬之日。耕者让畔。百姓丰溢。惟我胡父。恩惠难置。

　　【京兆民为李庄歌】

　　

　　我府君。惠如春。盛如唐。

　　【行者歌】

　　王子年拾遗记曰：文帝所爱美人薛灵芸。常山人也。年十五。容貌绝世。咸熙中。文帝选良家子女。以入六宫。常山太守习谷以千金宝赂聘之以献。至京师。帝以文车十乘迎之。道侧烧石叶之香。未至数十里。膏烛之光。相续不灭。车徒咽路。尘起蔽于星月。又筑土为台。基高三十丈。列烛於台下。远望如列星之坠地。又於大道之傍。一里一铜表。高五尺。以志里数。故行者歌曰：逯案。拾遗记小说家言。未可尽信。又咸熙乃陈留王年号。魏文帝不能以此时选纳嫔妃。姑从《诗纪》。附此备考。）

　　青槐夹道多尘埃。龙楼凤阙望崔嵬。清风细雨杂香来。土上出金火照台。

　　【太和中京师歌】

　　

　　其奈汝曹何。

　　【明帝时宫人谣】

　　

　　不服辟寒金。那得帝王心。不服辟寒钿。那得帝王怜。

　　【明帝景初中童谣】

　　

　　阿公阿公驾马车。不意阿公东渡河。阿公东还当奈何。

　　【正始中时人谣】

　　

　　何邓丁。乱京城。

　　【嘉平中谣】

　　

　　白马素羁西南驰。其谁乘者朱虎骑。

　　【蒋济为护军时谣言】

　　

　　欲求牙门。当得千匹。百人督。五百匹。

　　【曹操引谚】

　　

　　失晨之鸡。思补更鸣。

　　【曹操引里谚】

　　

　　让礼一寸。得礼一尺。

　　【曹丕引里语】

　　

　　家有敝帚。享之千金。

　　【曹丕引里语】

　　

　　汝无自誉。观汝作家书。

　　【曹植引谚】

　　

　　相门有相。将门有将。

　　【徐干引古语】

　　

　　至德之贵。何往不遂。至德之荣。何往不成。

　　【陈琳引谚】

　　

　　掩目捕雀。

　　【王昶引谚】

　　

　　救寒莫如重裘。止谤莫如自修。

　　【王昶引语】

　　

　　如不知足。则失所欲。

　　【鱼豢引谚】

　　

　　贫不学俭。卑不学恭。

　　【魏子引谚】

　　

　　己是而彼非。不当与非争。彼是而已非。不当与是争。

　　【沮授引语】

　　

　　一兔走衢。万人逐之。一人获之。贪者悉止。

　　【曹冏引语】

　　

　　百足之虫。至死不僵。

　　【林恕引谚】

　　

　　使口如鼻。至老不失。

　　【军中为典韦语】

　　

　　帐下壮士有典君。手把双戟八十斤。

　　【军中为夏侯渊语】

　　

　　典军校尉夏侯渊。三日五百。六日一千。

　　【军中为徐晃语】

　　

　　不得饷。属徐晃。

　　【军中为卢洪赵达语】

　　

　　不畏曹公。但畏卢洪。卢洪尚可。赵达杀我。

　　【鸿胪中为韩暨韩宣语】

　　

　　大鸿胪。小鸿胪。前后治行相曷如。

　　【时人为曹洪骏马谚】

　　

　　凭空虚跃。曹家白鹤。

　　【众人为贾洪严危语】

　　

　　州中晔晔贾叔业。辨论汹汹严文通。

　　【时人称邢颙语】

　　

　　德行堂堂邢子昂。

　　【京师为邓飏语】

　　

　　以官易富邓玄茂。

　　【时人为李丰等谤语】

　　

　　曹爽之势热如汤。太傅父子冷如浆。李丰兄弟如游光。

　　【时人为何晏邓飏丁谧曹爽谤语】

　　

　　台中有三狗。二狗崖柴不可当。一狗凭默作疸囊。

　　【时人为陈群陈泰语】

　　

　　公惭卿。卿惭长。

　　【博昌人为蒋任二姓语】

　　

　　蒋氏翁。任氏童。

　　【时人为杨阿若号】

　　

　　东市相斫杨阿若。西市相斫杨阿若。

　　【时人为张氏兄弟语】

　　

　　张氏十龙。儒雅温恭。

　　【郊庙歌辞】

　　【太庙颂歌】

　　

　　思皇烈祖。时迈其德。肇启洪源。贻燕我则。我休厥成。聿先厥道。丕显丕钦。允时祖考。

　　绥庶邦。和四字。九功备。彝乐序。建崇牙。设璧羽。六佾奏。八音举。昭大孝。衎妣祖。念武功。收纯祜。於穆清庙。翼翼休徵。祁祁髦士。厥德允升。怀想成位。咸在宫。无思不若。允观厥崇。

　　【俞儿舞歌四首】

　　

　　【矛俞新福歌】

　　汉初建国家。匡九州。蛮荆震服。五刃三革休。安不忘备武乐修。宴我宾师。敬用御天。永乐无忧。子孙受百福。常与松乔游。烝庶德。莫不咸欢柔。

　　【弩俞新福歌】

　　杜官选士。剑弩错陈。应桴蹈节。俯仰若神。绥我武烈。笃我淳仁。自乐自西。莫不来宾。

　　【安台新福歌】

　　武功既定。度士咸绥。乐陈我广庭。式宴宾与师。昭文德。宣武威。平九有。抚民黎。荷天宠。延寿尸。千载莫我违。

　　【行辞新福歌】

　　神武用师士素厉。仁恩广覆。猛节横逝。自古立功。莫我弘大。桓桓征四国。爰及海裔。汉国保长庆。垂祚延万世。

　　【魏鼓吹曲辞】

　　【魏鼓吹曲十二曲】

　　【楚】之平

　　

　　楚之平。义兵征。神武奋。金鼓鸣。迈武德。扬洪名。汉室微。社稷倾。皇道失。桓与灵。阉宦炽。群雄争。边韩起。乱金城。中国扰。无纪经。赫武皇。起旗旌。麾天下。天下平。济九州。九州宁。创武功。武功成。越五帝。邈三王。兴礼乐。定纪纲。普日月。齐辉光。

　　【战荥阳】

　　

　　战荥阳。汴水陂。戎士愤怒贯甲驰。陈未成。退徐荥。二万骑堑垒平。戎马伤。六军惊。势不集。众几倾。白日没。时晦冥。顾中牟。心屏营。同盟疑。计无成。赖我武皇万国宁。

　　【获吕布】

　　

　　获吕布。戮陈宫。芟夷鲸鲵。驱骋群雄。囊括天下运掌中。

　　【克官渡】

　　

　　克绍官渡由白马。僵尸流血被原野。贼众如犬羊。王师尚寡沙塠傍。风飞扬。转战不利士卒伤。今日不胜后何望。土山地道不可当。卒胜大捷震冀方。屠城破邑。神武遂章。

　　【旧邦】

　　

　　旧邦萧条心伤悲。孤魂翩翩当何依。游士恋故涕如摧。兵起事大令愿违。传求亲戚在者谁。立庙置后魂来归。

　　【定武功】

　　

　　定武功。济黄河。河水汤汤。旦暮有横流波。袁氏欲衰。兄弟寻干戈。决漳水。水流滂沱。嗟城中如流鱼。谁能复顾室家。计穷虑尽求来连和。和不时心中忧戚。贼众内溃。君臣奔北。拔邺城奄有魏国。王业艰难。览观古今。可为长叹。

　　【屠柳城】

　　

　　屠柳城。功诚难。越度陇塞路漫漫。北逾冈平。但闻悲风正酸。蹋顿授首。遂登白狼山。神武慹海外。永无北顾患。

　　【平南荆】

　　

　　南荆何辽辽。江汉浊不清。菁茅久不贡。王师赫南征。刘琮据襄阳。贼备屯樊城。六军庐新野。金鼓震天庭。刘子面缚至。武皇许其成。许与其成抚其民。陶陶江汉间。普为大魏臣。大魏臣。向风思自新。思自新。齐功古人。在昔虞与唐。大魏得与均。多选忠义士。为喉唇。天下一定。万世无风尘。

　　【平关中】

　　

　　平关中。路向潼。济浊水。立高墉。斗韩马。离群凶。选骁骑。纵两翼。虏崩溃。级万亿。

　　【应帝期】

　　

　　应帝期。於昭我文皇。历数承天序。龙飞自许昌。聪明昭四表。恩德动遐方。星辰为垂耀。日月为重光。河洛吐符瑞。草木挺嘉祥。麒麟步郊野。黄龙游津梁。白虎依山林。凤凰鸣高冈。考图定篇籍。功配上古羲皇。羲皇无遗文。仁圣相因循。期运三千岁。一生圣明君。尧授舜万国。万国皆附亲。四门为穆穆。教化常如神。大魏兴盛。与之为邻。

　　【邕熙】

　　

　　邕熙。君臣念德。天下治。登帝道。获瑞宝。颂声并作。洋洋浩浩。吉日临高堂。置酒列名倡。歌声一何纡馀。杂笙簧。八音谐。有纪纲。子孙永建万国。寿考乐无央。

　　【太和】

　　

　　惟太和元年。皇帝践阼。圣且仁。德泽为流布。灾蝗一时为绝息。上天时雨露。五谷滋田畴。四民相率遵轨度。事务澂清。天下狱讼察以情。元首明。魏家如此。那得不太平。  
　 


　　

　　费祎

　　〈祎。字文伟。江夏鄳人。为太守舍人。迁庶子。后主即位。为黄门侍郎。以照信校尉使吴。还为侍中。后历任丞相参军、尚书令、益州刺史等职。魏嘉平五年。为降人郭循所害。〉

　　【嘲吴群臣】

　　

　　凤皇来翔。骐驎吐哺。驴骡无知。伏食如故。

　　【杂歌谣辞】

　　【时人为张飞玉追马歌】

　　

　　人守有张飞。马中有玉追。

　　【襄阳乡里为诸葛亮谚】

　　

　　莫作孔明择妇。止得阿承丑女。

　　【襄阳乡里为马良谚】

　　

　　马氏五常。白眉最良。

　　【乡里为李严谚】

　　

　　难可狎。李鳞甲。

　　【谯周引谚】

　　

　　射幸数跌。不如审发。

　　【时人语】

　　

　　前有何句。后有张廖。

　　【百姓谚】

　　

　　死诸葛走生仲达。

　　【时人为刘巴语】

　　

　　生居三湘头。死葬三湘尾。

　　【诸葛亮引语论光武】

　　

　　曲突徙薪为彼人。焦头烂额为上客。

　　◎吴

　　薛综

　　〈综。子敬文。沛郡竹邑人。吴初。为交址太守。后迁选曹尚书、太子少傅。赤乌六年卒。有集三卷。〉

　　【嘲蜀使张奉】

　　

　　有犬为独。无犬为蜀。横目苟身。虫入其腹。

　　无口为天。有口为吴。君临万邦。天子之都。

　　张纯

　　〈纯。字元基。吴郡人。拜郎中。补广德令。擢为太子辅义都尉。〉

　　【赋席】

　　

　　席为冬设。簟为夏施。揖让而坐。君子攸宜。

　　张俨

　　〈俨。字子节。吴人。官大鸿胪。有默记三卷。集一卷。〉

　　【赋犬】

　　守则有威。出则有获。韩卢宋鹊。书名竹帛。

　　朱異

　　〈異。字季文。吴人。赤乌中。拜偏将军。迁扬武将军。建兴初。迁镇南将军。太平二年。假节为大都督。为孙琳所害。〉

　　【赋弩】

　　南岳之干。钟山之铜。应机命中。获隼高墉。

　　诸葛恪

　　〈恪。字元逊。琅琊阳都人。弱冠拜骑都尉。转左辅都。赤乌中。迁大将军。领荆州事。寻领太子太傅。封阳都侯。后为孙峻等所杀。有集。〉

　　【答费祎】

　　

　　爰植梧桐。以待凤凰。有何燕雀。自称来翔。何不弹射。使还故乡。

　　华核

　　〈核。字永先。吴郡武进人。逊皓时。迁东观令。领右国史。天册元年。免官。数岁卒。有集五卷。〉

　　【与薛莹诗】

　　存者今惟三。飞步有匹特。

　　周昭

　　〈昭。字恭远。颍川人。与韦昭、薛莹、华核同撰吴书。有周子新论五卷。〉

　　【与孙奇诗】

　　

　　恂恂公子。美色无比。诞姿既丰。世胄有纪。平南之孙。奋威之子。

　　孙皓

　　〈皓。字元宗。大皇帝孙权孙。景帝崩。皓嗣位。为晋所灭。封归命侯。太康四年卒。年四十二。〉

　　【尔汝歌】

　　

　　昔与汝为邻。今与汝为臣。上汝一杯酒。令汝寿万春。

　　【乐府古辞】

　　【吴歌曲】

　　仙人赍持何等。前谒海童。

　　【杂歌谣辞谚语附。】

　　【时人为周瑜谣】

　　

　　曲有误。周郎顾。

　　【黄龙中童谣】

　　

　　行白者君。追汝句骊马。

　　【孙亮初童谣】

　　

　　吁汝恪。何若若。芦苇单衣篾钩络。於何相求杨子阁。

　　【孙亮初白鼍鸣童谣】

　　

　　白鼍鸣。龟背平。南郡城中可长生。守死不去义无成。

　　【孙皓初童谣】

　　

　　宁饮建业水。不食武昌鱼。宁还建业死。不止武昌居。

　　【建衡中寿春童谣】

　　

　　吴天子。当西上。

　　【使者为妖祠诗诗】

　　

　　楚九州渚。吴九州都。扬州士。作天子。四世治。太平始。

　　【孙皓天纪中童谣】

　　

　　阿童复阿童。衔刀游渡江。不畏岸上虎。独畏水中童。

　　【广陵谚】

　　

　　解结理烦。我国陆君。

　　【时人语】

　　

　　支郎。眼中黄。形躯虽细是智囊。

　　【黄武中产儿语】

　　

　　天方明。河欲清。鼎折脚。金乃生。

　　【时人为殷礼语】

　　

　　奇才强记殷往嗣。

　　【永安中南郡儿语】

　　

　　三公鉏。司马如。

　　【诸葛恪引里语】

　　

　　明镜所以照形。古事所以知今。

　　【沈莹引谚】

　　

　　宁负千石之粟。不愿负人猴头羹。

　　宁去累世田宅。不去鱼额。

　　【沈莹引谚】

　　

　　杨桃无蹙。一岁二熟。

　　【吴鼓吹曲辞】

　　【吴鼓吹曲十二曲】

　　【炎精缺】

　　

　　炎精缺。汉道微。皇纲弛。政德违。众奸炽。民冈依。赫武烈。越龙飞。陟天衢。耀灵威。鸣雷鼓。抗电麾。抚乾衡。镇地机。厉虎旅。骋熊罴。发神听。吐英奇。张角破。边韩羁。宛颍平。南土绥。神武章。渥泽施。金声震。仁风驰。显高门。启皇基。统冈极。垂将来。

　　【汉之季】

　　

　　汉之季。董卓乱。桓桓武烈应时运。义兵兴。云旗建。厉六师。罗八阵。飞鸣镝。接白刃。轻骑发。介士奋。丑虏震。使众散。劫汉主。迁西馆。雄豪怒。元恶偾。赫赫皇祖功名闻。

　　【摅武师】

　　

　　摅武师。斩黄祖。攘夷凶族。革平西夏。炎炎大烈震天下。

　　【伐乌林】

　　

　　曹操北伐拔柳城。乘胜席卷遂南征。刘氏不睦。八郡震惊。众既降。操屠荆。舟车十万扬风声。议者狐疑虑无成。赖我大皇发圣明。虎臣雄烈周与程。破操乌林。显章功名。

　　【秋风】

　　

　　秋风扬沙尘。寒露沾衣裳。角弓持弦急。鸠鸟化为鹰。边垂飞羽檄。寇贼侵界疆。跨马披介胄。慷慨怀悲伤。辞亲向长路。安知存与亡。穷达固有分。志士思立功。思立功。邀之战场。身逸获高赏。身没有遗封。

　　【克皖城】

　　

　　克灭皖城遏寇贼。恶此凶孽阻奸慝。王师赫征众倾覆。除秽去暴戢兵革。民得就农边境息。诛君吊民昭至德。

　　【关背德】

　　

　　关背德。作鸱张。割我邑城图不祥。称兵北伐围樊阳。嗟臂大於股。将受其殃。巍巍夫圣主。睿德与玄通。与玄通。亲任吕蒙。泛舟洪汜池。溯涉长江。神武一何桓桓。声烈正与风

　　翔。历抚江安城。大据郢邦。虏羽授首。百蛮咸来同。盛哉三比隆。

　　【通荆门】

　　

　　荆门限巫山。高峻与云连。蛮夷阻其险。历世怀不宾。汉王据蜀郡。崇好结和亲。乖微中情疑。谗夫乱其间。大皇赫斯怒。虎臣勇气震。荡涤幽薮讨不恭。观兵扬炎耀。厉锋整封疆。整封疆。阐扬威武容。功赫戏。洪烈炳章。邈矣帝皇世。圣吴同厥风。荒裔望清化。化恢弘。煌煌大吴。延祚永未央。

　　【章洪德】

　　

　　章洪德。迈威神。感殊风。怀远邻。平南裔。齐海滨。越裳贡。扶南臣。珍货充庭。所见日新。

　　【从历数】

　　

　　从历数。於穆我皇帝。圣哲受之天。神明表奇异。建号创皇基。聪睿协神思。德泽浸及昆虫。浩荡越前代。

　　三光显精耀。阴阳称至治。肉角步郊畛。凤凰栖灵囿。神龟游沼池。图谶摹文字。黄龙觌鳞。符祥日月记。览往以察今。我皇多哙事。上钦昊天象。下副万姓意。光被弥苍生。家户蒙惠赍。风教肃以平。颂声章嘉喜。大吴兴隆。绰有馀裕。

　　【承天命】

　　

　　承天命。於昭圣德。三精垂象。符灵表德。巨石立。九穗植。龙金其麟。乌赤其色。舆人歌。亿夫叹息。超龙升。袭帝服。穷淳懿。体玄嘿。夙兴临朝。劳谦日昃。易简以崇仁。放远谗与慝。举贤才。亲近有德。均田畴。茂稼穑。审法令。定品式。考功能。明黜陟。人思自尽。唯心与力。家国治。王道直。思我帝皇。寿万亿。长保天禄。祚无极。

　　【玄化】

　　

　　玄化象以天。陛下圣真。张皇纲。率道以安民。惠泽宣流而云布。上下睦亲。君臣酣宴乐。激发弦歌扬妙新。修文筹庙胜。须时备驾巡洛津。康哉泰。四海欢忻。越与三五邻。  
　 


　　晋宣帝司马懿

　　〈懿。字仲达。河内温县人。建安中。曹操为丞相。辟为文学掾。魏国建。迁太子中庶子、军司马。魏受禅。迁尚书。封安国乡侯。历侍中、尚书右仆射、抚军将军、录尚书事。魏明帝即位。改封舞阳侯。迁骠骑将军。加都督荆、豫二州军事。迁征西大将军、都督雍梁二州诸军事。迁太尉。齐王即位。录尚书事。徙太傅。进丞相。嘉平三年卒。年七十三。晋受禅。追尊宣皇帝。有集五卷。〉

　　【歌】

　　

　　天地开辟。日月重光。遭逢际会。奉辞遐方。将扫逋秽。还过故乡。肃清万里。总齐八荒。告成归老。待罪舞阳。

　　嵇喜

　　〈喜。字公穆。举秀才。为卫军司马。入晋。为扬州刺史。迁太仆宗正。有集二卷。〉

　　【答嵇康诗四首】

　　华堂临浚沼。灵芝茂清泉。仰瞻春禽翔。俯察绿水滨。逍遥步兰渚。感物怀古人。李叟寄周朝。庄生游漆园。时至忽蝉蜕。变化无常端。

　　君子体变通。否泰非常理。当流则蚁行。时逝则鹊起。达者鉴通机。盛衰为衣里。列仙徇生命。松乔安足齿。纵躯任世度。至人不私已。

　　达人与物化。无俗不可安。都邑可优游。保必栖山原。孔父策良驷。不云世路难。出处因时资。潜跃无常端。保心守道居。睹变安能迁。

　　饰车驻驷。驾言出游。南厉伊渚。北登邙丘。青林华茂。春

　　江伟

　　〈伟。陈留襄邑人。仕魏。官爵未详。晋初为通事郎。有集六卷。〉

　　【答贺蜡诗】

　　

　　蜡节之会。廓焉独处。晨风朝兴。思我慈父。我心怀恋。运首延伫。

　　【答军司马诗】

　　羁絷系世网。进退惟准绳。

　　何桢

　　〈桢。字元干。庐江潜人。魏太和国为扬州别驾。正始中为弘农太守。历幽州刺史。拜廷尉。入晋为尚书、光禄大夫。有集五卷。〉

　　【诗】

　　四时代谢。

　　程咸

　　〈咸。字延休。魏正元中为司隶校尉府主簿。入晋。历黄门郎、散骑常侍、左通直郎。迁侍中。有集三卷。〉

　　【诗】

　　奕奕恒山。作镇冀方。伊赵建国。在岳之阳。

　　【平吴后三月三日从华林园作诗】

　　皇帝升龙舟。待幄十二人。天吴奏安流。水伯卫帝津。

　　刘伶

　　〈伶。字伯伦。沛国人。竹林七贤之一。泰始初对策。盛言无为之化。以无用罢。〉

　　【北芒客舍诗】

　　泱漭望舒隐。黤黮玄夜阴。寒鸡思天曙。拥翅吹长音。蚊蚋归丰草。枯叶散萧林。陈醴发悴颜。巴歈畅真心。缊被终不晓。斯叹信难任。何以除斯叹。付之与瑟琴。长笛响中夕。闻此消胸襟。

　　【咒辞】

　　

　　天生刘伶。以酒为名。一饮一斛。五斗解酲。妇人之言。慎不可听。

　　傅玄

　　〈玄。字休奕。北地泥阳人。博学善属文。魏末。举秀才。除郎中。历任安东卫军参军、温令、弘农太守。领典农校尉。晋国建。封鹑觚男。晋受禅。进爵为子。加驸马都尉。累迁侍中、御史中丞。泰始五年。转司隶校尉。坐事免官。寻卒。有傅子百二十卷、集五十卷。〉

　　【短歌行】

　　长安高城。层楼亭亭。干云四起。上贯天庭。蜉蝣何整。行如军征。蟋蟀何感。中夜哀鸣。蚍蜉愉乐。粲粲其荣。寤寐念之。谁知我情。昔君视我。如掌中珠。何意一朝。弃我沟渠。昔君与我。如影如形。何意一去。心如流星。昔君与我。两心相结。何意今日。忽然两绝。

　　【秋胡行】

　　秋胡子。娶妇三日。会行仕宦。既享显爵。保兹德音。以禄颐亲。韫此黄金。睹一好妇。采桑路傍。遂下黄金。诱以逢卿。玉磨逾洁。兰动弥馨。源流洁清。水无浊波。奈何秋胡。中道怀邪。美此节妇。高行巍峨。哀哉可愍。自投长河。

　　【惟汉行】

　　危哉鸿门会。沛公几不还。轻装入人军。投身汤火间。两雄不俱立。亚父见此权。项庄奋剑起。白刃何翩翩。伯身虽为蔽。事促不及旋。张良慑坐侧。高祖变龙颜。赖得樊将军。虎叱项王前。嗔目骇三军。磨牙咀豚肩。空卮让霸主。临急吐奇言。威凌万乘主。指顾回泰山。神龙困鼎镬。非哙岂得全。狗屠登上将。功业信不原。健儿实可慕。腐儒安足叹。

　　【艳歌行】

　　日出东南隅。照我秦氏楼。秦氏有好女。自字为罗敷。首戴金翠饰。耳缀明月珠。白素为下裾。丹霞为上襦。一顾倾朝市。再顾国为虚。问女居安在。堂在城南居。青楼临大巷。幽门结重枢。使君自南来。驷马立踟蹰。遣吏谢贤女。岂可同行车。斯女长跪对。使君言何殊。使君自有妇。贱妾有鄙夫。天地正厥位。愿君改其图。

　　【长歌行】

　　利害同根源。赏下有甘钩。义门近横塘。兽口出通侯。抚剑安所趋。蛮方未顺流。蜀贼阻石城。吴寇冯龙舟。二军多壮士。闻贼如见仇。投身效知已。徒生心所羞。鹰隼厉爪翼。耻与燕雀游。成败在纵者。无令鸷鸟忧。

　　【苦相篇】

　　苦相身为女。卑陋难再陈。男儿当门户。堕地自生神。雄心志四海。万里望风尘。女育无欣爱。不为家所珍。长大逃深室。藏头羞见人。垂泪适他乡。忽如雨绝云。低头和颜色。素齿结朱唇。跪拜无复数。婢妾如严宾。情合同云汉。葵藿仰阳春。心乖甚水火。百恶集其身。玉颜随年变。丈夫多好新。昔为形与影。今为胡与秦。胡秦时相见。一绝逾参辰。

　　【秋胡行】

　　秋胡纳令室。三日宦他乡。皎皎洁妇姿。冷冷守空房。燕婉不终夕。别如参与商。忧来犹四海。易感难可防。人言生日短。愁者苦夜长。百草扬春华。攘腕采柔桑。素手寻繁枝。落叶不盈筐。罗衣医玉体。回目流采章。君子倦仕归。车马如龙骧。精诚驰万里。既至两相忘。行人悦令颜。借息此树旁。诱以逢卿喻。遂下黄金装。烈烈贞女忿。言辞厉秋霜。长驱及居室。奉金升北堂。母立呼妇来。欢乐情未央。秋胡见此妇。惕然怀探汤。负心岂不惭。永誓非所望。清浊必异源。凫凤不并翔。引身赴长流。果哉洁妇肠。彼夫既不淑。此妇亦太刚。

　　【青青河边草篇】

　　青青河边草。悠悠万里道。划生在春时。远道还有期。春至草不生。期尽欢无声。感物怀思心。梦想发中情。梦君如鸳鸯。比翼云间翔。既觉悟寂无见。旷如参与商。梦君结同心。比翼游北林。既觉悟寂无见。旷如商与参。河洛自用固。不如中岳安。回流不及返。

　　浮云往自还。悲风动思心。悠悠谁知者。悬景无停居。忽如驰驷马。倾耳怀音响。转目泪双堕。生存无会期。要君黄泉下。

　　【放歌行】

　　灵龟有枯甲。神龙有腐鳞。人无千岁寿。存质空相因。朝露尚移景。促哉水上尘。丘冢如履綦。不识故与新。高树来悲风。松柏垂威神。旷野何萧条。顾望无生人。但见狐狸迹。虎豹自成群。孤雏攀树鸣。离鸟何缤纷。愁子多哀心。塞耳不忍闻。长啸泪雨下。太息气成云。

　　【有女篇】

　　有女怀芬芳。媞媞步东厢。蛾眉分翠羽。明目发清扬。丹唇医皓齿。秀色若珪璋。巧笑露权靥。众媚不可详。令仪希世出。无乃古毛嫱。头安金步摇。耳系明月珰。珠环约素腕。翠羽垂鲜光。文袍缀藻黼。玉体映罗裳。容华既已艳。志节拟秋霜。徽音冠青云。声响流四方。妙哉英媛德。宜配侯与王。灵应万世合。日月时相望。媒氏陈束帛。羔雁鸣前堂。百两盈中路。起若鸾凤翔。凡夫徒踊跃。望绝殊参商。

　　

　　【墙上难为趋】

　　

　　门有车马客。骖服若腾飞。革组结玉佩。蘩藻纷葳蕤。冯轼垂长缨。顾盻有馀辉。贫主屣弊履。整比蓝缕衣。客曰嘉病乎。正色意无疑。吐言若覆水。摇舌不可追。渭滨渔钓翁。乃为周所谘。颜回处陋巷。大圣称庶几。苟富不知度。千驷贱采薇。季孙由俭显。管仲病三归。夫差耽淫侈。终为越所围。遗身外荣利。然后享巍巍。迷者一何众。孔难知德希。甚美致憔悴。不如豚豕肥。杨朱泣路歧。失道令人悲。子贡欲自矜。原宪知共非。屈伸各异势。穷达不同资。夫唯体中庸。先天天不违。

　　【朝时篇】

　　昭昭朝时日。皎皎晨明月。十五入君门。一别终华发。同心忽异离。旷若胡与越。胡越有会时。参辰辽且阔。形影虽仿佛。音声寂无达。纤弦感促柱。触之哀声发。情思如循环。忧来不可遏。涂山有馀恨。诗人咏采葛。蜻蛚吟床下。回风起幽闼。春荣随露落。芙蓉生木末。自伤命不遇。良辰永乖别。已尔可奈何。譬如纨素裂。孤雌翔故巢。流星光景绝。魂神驰万里。甘心要同穴。

　　【明月篇】

　　皎皎明月光。灼灼朝日晖。昔为春蚕丝。今为秋女衣。丹唇列素齿。翠彩发蛾眉。娇子多好言。欢合易为姿。玉颜盛有时。秀色随年衰。常恐新间旧。变故兴细微。浮萍本无根。非水将何依。忧喜更相接。乐极还自悲。

　　【秋兰篇】

　　秋兰映玉池。池水清且芳。芙蓉随风发。中有双鸳鸯。双鱼自踊跃。两鸟时回翔。君其历九秋。与妾同衣裳。

　　【前有一樽酒行】

　　置酒结此会。主人起行觞。玉樽两楹间。丝理东西厢。舞袖一何妙。变化穷万方。宾主齐德量。欣欣乐未央。同享千年寿。朋来会此堂。

　　【何当行】

　　同声自相应。同心自相知。外合不由中。虽固终必离。管鲍不世出。结交安可为。

　　【却东西门行】

　　金迟。丝竹声大悲。和乐唯有舞。运体不失机。退似前龙婉。进如翔鸾飞。回目流神光。倾亚有馀姿。

　　【飞尘篇】

　　飞尘秽清流。朝云蔽日光。秋兰岂不芬。鲍肆乱其芳。河决溃金堤。一手不能障。

　　【天行篇】

　　天行一何健。日月无高纵。百川皆赴海。三辰回泰蒙。

　　【历九秋篇】

　　

　　历九秋兮三春。遣贵客兮远宾。顾多君心所亲。乃命妙伎才人。炳若日月星辰。

　　序金罍兮玉觞。宾主递起雁行。杯若飞电绝光。交觞接卮结裳。慷慨欢笑万方。

　　奏新诗兮夫君。烂然虎变龙文。浑如天地未分。齐讴楚舞纷纷。歌声上激青云。

　　穷八音兮异伦。奇声靡靡每新。微披素齿丹唇。逸响飞薄梁尘。精爽眇眇入神。

　　坐咸醉兮沾欢。相樽促席临轩。进爵献寿翻翻。千秋要君一言。愿爱不移若山。

　　君恩爱兮不竭。譬若朝日夕月。此景万里不绝。长保初醮结发。何忧坐成胡越。

　　携弱手兮金环。上游飞阁云间。穆若鸳凤双鸾。还幸兰房自安。娱心极意难原。

　　乐既极兮多怀。盛时忽逝若颓。寒暑革御景回。春荣随风飘摧。感物动心增哀。

　　妾受命兮孤虚。男儿堕地称珠。女弱虽存若无。骨肉至亲更疏。奉事他人托躯。

　　君如影兮随形。贱妾如水浮萍。明月不能常盈。谁能无根保荣。良时冉冉代征。

　　顾绣领兮含辉。皎日回光则微。朱华忽尔渐衰。影欲舍形高飞。谁言往思可追。

　　荠与麦兮夏零。兰桂践霜逾馨。禄命悬天难明。妾心结意丹青。何忧君心中倾。

　　【吴楚歌】

　　燕人美兮赵女佳。其室则迩兮限层崖。云为车兮风为马。玉在山兮兰在野。云无期兮风有止。思多端兮谁能理。

　　【鸿雁生塞北行】

　　

　　凤凰远生海西。及时昆山冈。五德存羽仪。和鸣定宫商。百鸟并侍左右。鼓翼腾华光。上熙游云日间。千岁时来翔。孰若彼龙与龟。曳尾泥中藏。非云雨则不升。冬伏春乃骧。退哀此秋兰草。根绝随化扬。灵气一何忧美。万里驰芬芳。常恐物微易歇。一朝见弃忘。

　　【白杨行】

　　

　　青云固非青。当云奈白云。骥从西北驰来。吾何意。骥来对我悲鸣。举头气凌青云。当奈此骥正龙形。宛足蹉跎长坡下。蹇驴慷忾。敢与我争驰。踯躅盐车之中。流汗两耳尽下垂。虽怀千里之逸志。当时一得施。白云飘飘。舍我高翔。青云徘徊。戢我愁啼。上眄增崖。下临清池。日欲西移。既来归君。君不一顾。仰天太息。当用生为青云乎。飞时悲当奈何耶。青云飞乎。

　　【秦女休行】

　　庞氏有烈妇。义声驰雍凉。父母家有重怨。仇人暴且强。虽有男兄弟。志弱不能当。烈女念此痛。丹心为寸伤。外若无意者。内潜思无方。白日入都市。怨家如平常。匿剑藏白刃。一奋寻身僵。身首为之异处。伏尸列肆旁。肉与土合成泥。洒血溅飞梁。猛气上干云霓。仇党失守为披攘。一市称烈义。观者收泪并慨慷。百男何当益。不如一女良。烈女直造县门。云父不幸遭祸殃。今仇身以分裂。虽死情益扬。杀人当伏法。义不苟活隳旧章。县令解印绶。令我伤心不忍听。刑部垂头塞耳。令我吏举不能成。烈著希代之绩。义立无穷之名。夫家同受共祚。子子孙孙咸享其荣。今我作歌咏高风。激扬壮发悲且清。

　　【云中白子高行】

　　陵阳子。来明意。欲作天与仙人游。超登元气攀日月。遂造天门将上谒。阊阖辟。见紫微绛阙。紫宫崔嵬。高殿嵯峨。双阙万丈玉树罗。童女制电策。童男挽雷车。云汉随天流。浩浩如江河。因王长公谒上皇。钧天乐作不可详。龙仙神仙。教我灵秘。八风子仪。与游我祥。我心何戚戚。思故乡。俯看故乡。二仪设张。乐哉二仪。日月运移。地东南倾。天西北驰。鹤五气所补。鳌四足所支。齐驾飞龙骖赤螭。逍遥五岳间。东西驰。长与天地并。复何为。复何为。

　　【西长安行】

　　所思兮何在。乃在西长安。何用存问妾。香橙双珠环。何用重存问。羽爵翠琅玕。今我兮闻君。更有兮思心。香亦不可烧。环亦不可沈。香烧日有歇。环沈日自深。

　　【车遥遥篇】

　　车遥遥兮马洋洋。追思君兮不可忘。君安游兮西入秦。愿为影兮随君身。君在阴兮影不见。君依光兮妾所愿。

　　【昔思君】

　　昔君与我兮形影潜结。今君与我兮云飞雨绝。昔君与我兮音响相和。今君与我兮落叶去柯。昔君与我兮金石无亏。今君与我兮星灭光离。

　　【美女篇】

　　美人一何丽。颜若芙蓉花。一顾乱人国。再顾乱人家。未乱犹可奈何。

　　【挽歌】

　　人生鲜能百。哀情数万端。不幸婴笃病。凶候形素颜。衣衾为谁施。束带就阖棺。欲悲泪已竭。欲辞不能言。存亡自远近。长夜何漫漫。寿堂闲且长。祖载归不还。

　　人生鲜能百。哀情数万婴。路柳夹灵轜。旟旐随风征。车轮结不转。百驷齐悲鸣。

　　灵坐飞尘起。魂衣正委移。芒芒丘墓间。松柏郁参差。明器无用时。桐车不可驰。平生坐玉殿。没归都幽宫。地下无刻漏。安知夏与冬。

　　【豫章行】

　　轻裘缀孔翠。明珂曜珊瑚。

　　琅玕溢金匮。文璧世所无。

　　【拟楚篇】

　　登昆仑漱玉池。

　　光灭星离。

　　【艳歌行】

　　咄来长歌续短歌。

　　【日升歌】

　　东光升朝阳。羲和初揽辔。六龙并腾骧。逸景何晃晃。旭日照万方。皇德配天地。神明

　　鉴幽荒。

　　【惊雷歌】

　　惊雷奋兮震万里。威陵宇宙兮动四海。六合不维兮谁能理。

　　【九曲歌】

　　岁莫景迈群光绝。安得长绳系白日。

　　【乐府】

　　胡饭兼御。相国食前。方丈殊珍。

　　粉加甲煎。名香熏陆。艾纳回光。

　　穆穆三春节。天气暖且和。

　　男当进曰女适人。投心委命受身。

　　昔有林号曰阴康。始教民舞。涕气以扬之。

　　凤有翼龙有鳞。君不独兴。必须良臣。

　　东方将欲和。太白星飞芒。曜灵照照舒光。

　　【歌】

　　煌煌芙蕖。从风芬葩。照以皎日。灌以清波。阴结其实。阳发其华。金房绿叶。素株翠柯。

　　宝剑神奇。镂象龙离。通犀文玉。明珠错地。光如电影。拟之则离。

　　有所思兮。在天一方。何以赠这。玉佩珠璜。

　　飞沉殊厥趣。草木以区别。鸾鹥乐山林。龙蛇安薮穴。

　　雷师鸣钟鼓。风伯吹笙簧。西母出穴听。王父吟安厢。

　　黄叶离高柯。丹棘坐自零。不惜棘自零。念我少弟兄。

　　日中万影正。夕中万影倾。

　　渡江南。采莲花。芙蓉增敷。晔若星罗。绿叶映长波。回风容与动纤柯。

　　曲池何澹澹。芙蓉敞清源。荣华盛壮时。见者谁不赏叹。一朝光采落。故人不回颜。

　　歌者齐弦。舞者振铎。弦铮铮。铎朗朗。

　　所乐亦非琴。唯言琵琶与筝。能娱我心。

　　兔捣药月间安足道。神乌戏云间安足道。

　　青云徘徊谓我愁。

　　我家近宫掖。易知复难忘。黄金为閤门。白玉为殿堂。

　　【答程晓诗】

　　奕奕两仪。昭昭太阳。四气代升。三朝受祥。济济群后。峨峨圣皇。元服肇御。配天垂光。伊州作弼。王室惟康。颙颙兆民。蠢蠢戎膻。率土充庭。万国奉蕃。皇泽云行。神化风宣。六合咸熙。遐迩同欢。赫赫明明。天人合和。下冈遗滞。焦朽斯华。矧我良朋。如玉之嘉。穆穆雝雝。兴颂作歌。

　　【宴会诗】

　　日之既逝。情亦既渥。宾委馀欢。主容不足。乐饮今夕。温其如玉。

　　【杂诗三首】

　　志士惜日短。愁人知夜长。摄衣步前庭。仰观南雁翔。玄景随形运。流响归空房。清风何飘遥。微月出西方。繁星衣青天。列宿自成行。蝉鸣高树间。野鸟号东厢。纤云时仿佛。渥露沾我裳。良时无停景。北斗忽低昂。常恐寒节至。凝气结为霜。落叶随风摧。一绝如流光。

　　间夜微风起。明月照高台。清响呼不应。玄景招不来。厨人进藿茹。有酒不盈杯。安贫福所与。富贵为祸媒。金玉虽高堂。於我贱蒿莱。

　　鹊巢丘城侧。雀乳空井中。居不附龙凤。常畏蛇与虫。依贤义不恐。近暴自当穷。

　　【又答程晓诗】

　　羲和运玉衡。招摇赋朔旬。嘉庆形三朝。美德扬初春。圣主加元服。万国望威神。伊周敷玄化。并世沾天人。洪崖歌山岫。许由嗟水滨。

　　【众星诗】

　　朗月并众星。日出擅其明。冬寒地为裂。春和草木荣。阳德虽普济。非阴亦不成。

　　【又】

　　东方大明星。光景照千里。少年舍家游。思心昼夜起。

　　【雨诗】

　　徂暑未一旬。重阳医朝霞。厥初月离毕。积日遂滂沱。屯云结不解。长溜周四阿。霖雨如倒井。黄潦起洪波。湍流激墙隅。门庭若决河。炊爨不复举。灶中生蛙虾。

　　【庭燎诗】

　　元正始朝享。万国执珪璋。枝灯若火树。庭燎继天光。

　　【杂诗】

　　朱明运将极。溽暑昼夜兴。裁动四支废。举身若山陵。珠汗洽玉体。呼吸气郁蒸。尘垢自成泥。素粉随手凝。

　　【杂诗】

　　习习谷风兴。回回景云飞。青天敷翠采。朝日含丹辉。

　　【杂诗】

　　旸谷发精曜。九日栖高枝。愿得并天御。六龙齐玉羁。

　　【诗】

　　鸾鸟凤皇。望舒继白日。千秋遘嘉会。来升君子室。华樽享清酤。珍肴自盈溢。

　　【诗】

　　季冬时惨烈。猛寒不可胜。严风截人耳。素雪坠地凝。林上飞霜起。波中自生冰。

　　未夕结重衣。崇朝不敢兴。

　　【诗】

　　炎旱历三时。天运失其道。河中飞尘起。野田无生草。一餐重丘山。哀之以终老。君无半粒储。形影不相保。

　　【诗】

　　有女殊代生。涉江采菱花。上翳青云景。下鉴渌水波。

　　【诗】

　　弯我繁弱弓。弄我丈八矛。一举覆三军。再举殄戎貊。

　　【诗】

　　飞蓬随飘起。芳草摧山泽。世有千年松。人生讵能百。

　　【拟四愁诗四首】

　　昔张平子作四愁诗。体小而俗。七言类也。聊拟而作之。名曰拟四愁诗。其辞曰：

　　我所思兮在瀛洲。愿为双鹄戏中流。牵牛织女期在秋。山高水深路无由。愍予不遘婴殷忧。佳人贻我明月珠。何以要之比目鱼。海广无舟怅劳劬。寄言飞龙天马驹。风起云披飞龙逝。惊波滔天马不厉。何为多念心忧泄。

　　我所思兮在珠崖。愿为比翼浮清池。刚柔合德配二仪。形影一绝长别离。愍予不遘情如携。佳人贻我兰蕙草。何以要之同心鸟。火热水深忧盈抱。申以琬琰夜光宝。卞和既没玉不察。存若流光忽电灭。何为多念独蕴结。

　　我所思兮在瀛昆。愿为鹿窥虞渊。日月回耀照景天。参辰旷隔会无缘。愍予不遘罹百艰。佳人赠我苏合香。何以要之翠鸳鸯。悬度弱水川无梁。申以锦衣文绣裳。三光骋迈景不留。鲜矣民生忽如浮。何为多念只自愁。我所思兮在朔方。愿为飞燕俱南翔。焕乎人道著三光。胡越殊心生异乡。愍予不遘罹百殃。佳人贻我羽葆缨。何以要之影与形。永增夏结繁华零。申以日月指明星。星辰有医日月移。驽马哀鸣惭不驰。何为多念徒自亏。

　　【两仪诗】

　　两仪始分元气清。列宿垂象六位成。日月西流景东征。悠悠万物殊品名。圣人忧代念群生。

　　【歌】

　　天时泰兮昭以阳。清风起兮景云翔。仰观兮辰象。日月兮运周。俯视兮河海。百川兮东流。

　　【杂言诗】

　　雷隐隐。感妾心。倾耳清听非车音。

　　【诗】

　　啄木高翔鸣喈喈。飘摇林薄著桑槐。犭便缘树间喙如锥。嘤喔嘤喔声正悲。专为万物作倡俳。当此这时。乐不可回。

　　【诗】

　　白云翩翔天庭。流景仿佛非君形。白云飘飘舍我高翔。青云徘徊为我愁肠。

　　【四言杂诗】

　　忽然长逝。火灭烟消。

　　【七哀诗】

　　杳杳三泉室。冥冥玄夜堂。

　　【拟马防诗】

　　繇役无止时。徵发倾四海。

　　【杂诗】

　　浮萍蔽绿水。杨柳何依依。繁华正葳蕤。

　　浮云含愁气。悲风坐自叹。

　　团团三五日。皎皎曜清晖。

　　炎景时郁蒸。海沸沙石融。

　　【诗】

　　萧萧秋气升。凄凄万物衰。荣华尽零落。槁叶纵横飞。

　　蟾蜍食明月。虹蜺薄朝日。

　　惊飚昼夜起。

　　饥食野棘实。

　　机榻委尘埃。

　　程晓

　　〈晓。字季明东郡东阿人。卫尉昱之孙。魏黄初中。封列侯。嘉平中为黄门侍郎。后为汝南太守。入晋官职不明。有集二卷。〉

　　【赠傅休奕诗】

　　茕茕独夫。寂寂静处。酒不盈觞。肴不掩俎。厥客伊何。许由巢父。厥味伊何。玄酒瓠脯。

　　三光飞景。玉衡代迈。龙集甲子。四时成岁。权舆授代。徐陈荡秽。元服初嘉。万福咸会。赫赫应门。严严朱阙。群后扬扬。庭燎皙皙。

　　【嘲热客诗】

　　平生三伏时。道路无行车。闭门避暑卧。出入不相过。今世褦襶子。触热到人家。主人闻客来。颦蹙奈此何。谓当起行去。安坐正跘跨。所说无一急。唅一何多。疲瘠向之久。甫问君极那。摇扇臂中疼。流汗正滂沱。莫谓此小事。亦是人一瑕。传戒诸高朋。热行宜见诃。

　　钟琰

　　〈琰。颍川人。钟繇曾孙。王浑妻。有集五卷。〉

　　【诗】

　　冽冽季冬。素雪其霏。  
　 


　　李密

　　〈密。字令伯。犍为武阳人。仕蜀为郎。蜀平。微为太子洗马。出为温令。迁汉中太守。免官。卒於家。〉

　　【赐饯东堂诏令赋诗】

　　

　　人亦有言。有因有缘。官无中人。不如归田。明明在上。斯语岂然。

　　应贞

　　〈贞。字吉甫。汝南南顿人。魏侍中应琚子。正始中。举高第。历任抚军及相国参军。晋受禅。迁给事中、太子中庶子、散骑常侍。泰始五年卒。有集五卷。〉

　　【晋武帝华林园集诗】

　　

　　悠悠太上。民之厥初。皇极肇建。彝伦攸敷。五德更运。膺箓受符。陶唐既谢。天历在虞。

　　於时上帝。乃顾惟眷。光我晋祚。应期纳禅。位以龙飞。文以虎变。玄泽滂流。仁风潜扇。区内宅心。方隅回面。

　　天垂其象。地耀其文。凤鸣朝阳。龙翔景云。嘉禾重颖。萤荚载芬。率土咸序。人胥悦欣。

　　恢恢皇度。穆穆圣容。言思其顺。貌思其恭。在视斯明。在听斯聪。登庸以德。明试以功。

　　其恭惟何。昧旦丕显。无理不经。无义不践。行舍其华。言去其辩。游心至虚。同规易简。六府孔修。九有斯靖。

　　泽靡不被。化冈不加。声教南暨。西渐流沙。幽人肄险。远国忘遐。越裳重译。充我皇家。

　　峨峨列辟。赫赫虎臣。内和五品。外威四宾。修时贡职。入觐天人。备言锡命。羽盖朱轮。

　　贻宴好会。不常厥数。神心所受。不言而喻。於是肄射。弓矢斯御。发彼五的。有酒斯饫。

　　文武之道。厥猷未坠。在昔先王。躬御兹器。示武惧荒。过亦为失。凡厥群后。无懈于位。

　　【华览崇文大夫唱】

　　阴阳运潜。玄风扇厉。鹰隼腾扬。狸搏噬。

　　应亨

　　〈亨。贞从孙。南中郎长史。有集二卷。〉

　　【赠四王冠诗】

　　

　　永平年四月。外弟王景系兄弟四人并冠。贻四王子《诗》曰：

　　济济四令弟。妙年践二九。令月惟吉日。成服加元首。人咸饰其容。鲜能离尘垢。虽无兕觥爵。杯醮传旨酒。

　　阮种

　　〈种。字德猷。陈留尉氏人。泰始中举孝廉。为公府掾。举贤良对策上第。除尚书郎。转中书郎。迁平原相。卒于郡。有集二卷。〉

　　【赠棘据诗】

　　体直响正。源深流清。

　　裴秀

　　〈秀。字季彦。河东闻喜人。魏时大将军曹爽辟为掾。迁黄门侍郎。寻为廷尉正。历文帝安东司马。迁散骑常侍。转尚书。延熙初。迁尚书仆射。封济川侯。武帝受禅。加左光禄大夫。封钜鹿郡公。寻为司空。泰始七年卒。年四十八。有集三卷。〉

　　【大蜡诗】

　　日躔星纪。大吕司辰。玄象改次。庶众更新。岁事告成。八蜡报勤。告成伊何。年丰物阜。丰禋孝祀。介兹万祜。报勤伊何。农功是归。穆穆我后。骛兹蒸黎。宣力菑亩。沾体暴肌。饮响清祀。四方来绥。充牣郊甸。鳞集京师。交错留迁。纷葩相追。掺袂成幕。连衽成帷。有肉如丘。有酒如泉。有肴如林。有货如山。率土同欢。和气来臻。祥风叶顺。降祉自天。方隅清谧。嘉祚日延。与民优游。享寿万年。

　　【新诗】

　　姬文发号令。哀穷先令贱。齐景吐德音。益治一国半。

　　【新诗】

　　渴者易为饮。饥者易为食。方丈日在前

　　成公绥

　　〈绥。字子安。东郡白马人。仕魏为博士。历祕书郎。迁中书郎。晋泰始九年卒。年四十三。有集十卷。〉

　　【中宫诗二首】

　　殷汤令妃。有莘之女。仁教内修。度义以处。清谧后宫。九嫔有序。尹为媵臣。遂作元辅。

　　天地不独立。造化由阴阳。乾坤垂覆载。日月曜重光。治国先家道。立教起闺房。二妃济有虞。三母隆周王。涂山兴大禹。有莘佐成汤。齐晋霸诸侯。皆赖姬与姜。关雎思贤妃。此言安可忘。

　　【仙诗】

　　盛年无几时。奄忽行欲老。那得赤松子。从学度世道。西入华阴山。求得神芝草。珠玉犹戴土，何惜千金宝。但愿寿无穷。与君长相保。

　　【诗】

　　洋洋熊耳流。巍巍伊阙山。高冈碣崔嵬。双阜夹长川。素石何磷磷。水禽浮翩翩。远涉许颍路。顾思邈绵绵。郁陶怀所亲。引领情缅然。

　　【五言诗】

　　谁谓鬼无知。杜伯射宣王。

　　皇甫谧

　　〈谧。字士安。安定朝那人。自号玄晏先生。晋受禅。举贤良方正。咸宁初，徵太子中庶了、议郎、著作郎等。并不应。太康三年卒。年六十八。所著有《帝王世纪》十卷、年历六卷、《高士传》六卷、《逸士传》一卷、《列女传》六卷、玄晏春秋三卷、集二卷。〉

　　【女怨诗】

　　婚礼既定。婚礼临成。施衿结帨。三命丁宁。

　　【诗】

　　轮回路。骖服半。驷车远驰。仆陈交乱。弃我旧庐。爰适他馆。

　　辛旷

　　〈旷。安定人。〉

　　【赠皇甫谧诗】

　　颙颙朝士。亦孔其依。莫不迟想。载渴载饥。我弓我旄。礼亦无违。企望高冈。来仪来归。其归伊何。与帝同心。明明天子。如日之临。临照四方。探颐幽深。山无逸民。水无潜鳞。爰彼九皋。克量德音。茂哉先生。皇实是钦。

　　贾充

　　〈充。字公闾。平阳襄陵人。仕魏为中郎将。晋受禅。封鲁郡公。迁尚书令。转司空、太尉。太康三年卒。年六十六。有集五卷。〉

　　【与妻李夫人联句】

　　

　　室中是阿谁。叹息声正悲。叹息亦何为。但恐大义亏。大义同胶漆。匪石心不移。人谁不虑终。日月有合离。我心子所达。子心我所知。若能不食言。与君同所宜。

　　薛莹

　　〈莹。字道言。综子。吴皓时。历任选曹尚书、左国史。入晋为散骑常侍。太康三年卒。有集三卷。〉

　　【献诗】

　　

　　惟臣之先。昔仕于汉。奕世绵绵。颇涉台观。暨臣父综。遭时之难。卯金失御。邦家毁乱。适兹我土。庶存孑遗。天启其心。东南是归。厥初流隶。困於蛮垂。大皇开基。恩德远施。特蒙招命。拯擢泥污。释放巾褐。受职剖符。作守合浦。在海之隅。迁入京辇。遂升极枢。枯瘁更荣。绝统复纪。自微而显。非愿之始。亦惟宠遇。心存足止。重值文皇。建号东宫。乃作少傅。光华益隆。明明圣嗣。至德谦崇。礼遇兼加。惟渥惟丰。

　　哀哀先臣。念竭其忠。洪恩未报。委世以终。嗟臣蔑贱。惟昆及弟。幸生幸育。托综遗体。过庭既训。顽蔽难启。堂构弗克。志存耦耕。岂悟圣朝。仁泽流盈。追录先臣。愍共无成。是济是拔。被以殊荣。珝忝千里。受命南征。旌旗备物。金革扬声。及臣斯陋。实暗实微。既显前轨。人物之机。复傅东宫。继世荷辉。才不逮先。是忝是违。乾德博好。文雅是贵。追悼亡臣。冀存遗类。如何愚胤。曾无仿佛。瞻彼旧宠。顾此顽虚。孰能忍愧。臣实与居。夙夜反侧。克民自论。父子兄弟。累世蒙恩。死惟结草。生誓杀身。虽则灰陨。无报万分。

　　【答华永先诗】

　　桴鼓常在侧。笔研永欲捐。卷帙不复开。干戈以为权。

　　棘据

　　〈据。字道谚。颍川长社人。辟大将军府。出为山阳令。迁尚书郎。贾充伐吴。请为从事中郎。军还。徙黄门侍郎、冀州刺史、太子中庶子。太康中卒。年五十馀。有集二卷。〉

　　【答阮得猷诗】

　　友朋顾之。贻我良箴。玩之无斁。终咏斯音。燕鼎在舟。虽重不沈。庶凭嘉谟。高迹可寻。

　　【杂诗】

　　吴寇未殄灭。乱象侵边疆。天子命上宰。作蕃于汉阳。开国建元士。玉帛聘贤良。予非荆山璞。谬登和氏场。羊质服虎文。燕翼假凤翔。既惧非所任。怨彼南路长。千里既悠邈。路次限关梁。仆夫罢远涉。车马困山冈。深谷下无底。高严暨穹苍。丰草停滋润。雾露沾衣裳。玄林结阴气。不风自寒凉。顾瞻情感切。恻怆心哀伤。士生则悬弧。有事在四方。安得恒逍遥。端坐守闺房。引义割外情。内感实难忘。

　　【诗】

　　矫足登云阁。相伴步九华。徙倚凭高山。仰攀桂树柯。延首观神州。回睛盻曲阿。芳林挺修干。一岁再三花。何以济不朽。嘘吸漱朝霞。重岩吐神溜。倾觞挹涌波。恢恢大道间。人事足为多。

　　【诗】

　　有凤适南中。终日无欢娱。自怨酲桐远。行飞栖桑榆。旧迅振长翼。俯仰向天衢。箫韶逝无闻。朝阳不可须。

　　【诗】

　　金玉有本质。焉能不坚刚。惟在远炉灰。幽居永潜藏。

　　【诗】

　　骐骥伏吴坂。不与伯乐俱。驽马同衔勒。岂得独卓殊。

　　【诗】

　　下窥幽谷底。窈窕一何深。鱼动起重渊。鸟惊奋高林。

　　【五言诗】

　　凉风动玄帐。明月皎素辉。

　　【诗】

　　真伪各有分。驽骥不齐镳。

　　王浚

　　〈浚。字士治。弘农湖人。初辟河东从事。历益州刺史。平吴有功。封襄阳县侯。迁镇军大将军。太康六年卒。年八十。有集二卷。〉

　　【祖道应令诗】

　　侯谁在矣。东宫诜诜。曰保曰傅。弘道维新。前疑协衡。顾问翼轮。岂伊张仲。专美前津。涣乎唐德。钦在四邻。齐轨上页。永垂清尘。

　　【平吴诗】

　　茫茫禹迹。九域乃宾。庶士交正。无思不顺。

　　马怠其衡。车曳其轮。飞龙造造。天命有晋。

　　荀勖

　　〈勖。字公曾。颍川颍阴人。仕魏为大将军曹爽掾。转骠骑将军司马懿从事中郎。迁廷尉正。参大将军司马昭军事。赐爵关内侯。进侍中。封安阳子。武帝受禅。改封济北郡侯。拜中书监。领著作。进光禄大夫、尚书令。太康十年卒。有集三卷。〉

　　【从武帝华林园宴诗】

　　习习春阳。帝出乎震。天施地生。以应仲春。思文圣皇。顺时秉仁。钦若灵则。饮御嘉宾。洪恩普畅。庆乃众臣。

　　其庆惟何。锡以帝祉。肆觐群后。有客戾止。外纳要荒。内延卿士。箫管咏德。八音咸理。凯乐饮酒。莫不宴喜。

　　【三月三日从华林园诗】

　　清节中季春。姑洗通滞塞。玉辂扶渌池。临川荡苛慝。

　　王铨

　　〈铨。陈郡陈人。太康中为博望令。〉

　　【为两足虎作歌诗】

　　

　　般般白虎。观衅荆楚。孙吴不逞。金皇赫怒。

　　武形有亏。金兽失仪。圣主应天。斯异何为。

　　夏侯湛

　　〈湛。字孝若。谯国谯人。文章宏富。善称新词。泰始中。举贤良方正。拜郎中。选补太子舍人。转尚书郎。出为野王令。除中书侍郎。出为南阳相。迁太子仆。惠帝即位。为散骑常侍。元康初卒。年四十九。有新论十卷、集十卷。〉

　　【周诗】

　　

　　既殷斯虔。仰说洪恩。夕定晨省。奉朝侍昏。宵中告退。鸡鸣在门。孳孳恭诲。夙夜是敦。

　　【山路吟】

　　夙驾兮待明。陟山路兮遐征。冒晨朝兮入大谷。道逶迤兮岚气清。揽辔兮抑马。踟蹰兮旷野。旷野兮辽落。崇岳兮嵬崿。丘陵兮连离。卉木兮交错。渌水兮长流。惊涛兮拂石。

　　【江上泛歌】

　　悠悠兮远征。倏倏兮暨南荆。南荆兮临长江。临长江兮讨不庭。江水兮浩浩。长流兮万里。洪浪兮云转。阳侯兮奔驰起。惊翼兮垂天。鲸鱼兮岳跱。縻芜纷兮被皋陆。修竹郁兮医崖趾。望江之南兮遨目桂林。桂林蓊郁兮鹍鸡扬音。凌波兮愿济。舟楫不具兮江水深。沈嗟回盻於北夏。何归轸之难寻。

　　【离亲咏】

　　剖符兮南荆。辞亲兮遐征。发轫兮皇京。夕臻兮泉亭。抚首兮内顾。按辔兮安步。仰恋兮后涂。俯叹兮前路。既感物以永思兮。且归身乎怀抱。苟违亲以从利兮。匪曾闵之攸宝。视微荣之琐琐兮。知吾志之愈小。独申愧於一心兮。惭报德之弥少。

　　【长夜谣】

　　日暮兮初晴。天灼灼兮遐清。披云兮归山。垂景兮照庭。列宿兮皎皎。星稀兮月明。亭檐隅以逍遥兮盻太虚以仰观。望阊阖之昭晰兮丽紫微之晖焕。

　　【寒苦谣】

　　惟立冬之初夜。天惨懔以降寒。霜皑皑怪被庭。冰溏瀩於井干。草槭槭以疏叶。木萧萧以零残。松陨叶於翠条。竹摧柯於绿竿。

　　【春可乐】

　　春可乐兮乐东作之良时。嘉新田之启莱。悦中畴之发菑。桑冉冉以奋条。麦遂遂以扬秀。泽苗医渚。原卉耀阜。春可乐兮乐崇陆之可娱。登夷冈以回眺。超矫驾乎山隅。春可乐兮缀杂华以为盖。集繁蕤以饰裳。散风衣之馥气。纳戢怀之潜芳。鹦交交以弄音。翠翾翾以轻翔。招君子以偕乐。携叔人以微行。

　　援若流之绿芰。

　　进樱桃于玉盘。

　　【秋可哀】

　　秋可哀兮哀秋日之萧条。火回景以西流。天既清而气高。壤含素霜。山结玄霄。月延路以增夜。日迁行以收晖。屏絺绤于笥匣。纳纶缟以授衣。秋可哀兮哀新物之陈芜。绸筱朔以敛稀。密叶槭以损疏。雁擢翼於太清。燕蟠形乎榛墟。秋可哀兮良夜之遥长。月医医以隐云。星胧胧以投光。映前轩之疏幌。照后帷之闲房。拊轻衾而不寐。临虚槛而褰裳。感时迈以兴思。情怆怆以含伤。

　　秋可哀兮哀南亩之菜荒。既采萧於大陆兮又刈兰乎崇冈。

　　【秋夕哀】

　　秋夕兮遥长。哀心兮永伤。结帷兮中字。屣履兮闲房。听蟋蟀之潜鸣。睹游雁之云翔。寻修庑之飞檐。览明月之流光。木萧萧以被风。阶缟缟以受霜。玉机兮环转。四运兮骤迁。衔恤兮迄今。忽将兮涉年。日往兮哀深。岁暮兮思繁。

　　【征迈辞】

　　上伊关兮临川。抚骏马兮授鞍。中衢兮载叹。敛鞚兮盘桓。

　　王济

　　〈济。字武子。太原晋阳人。武帝时尚常山公主。起家中书郎。迁侍中。终於太仆。有集二卷。〉

　　【平吴后三月三日华林园诗】

　　蠢尔长蛇。荐食江汜。我皇神武。泛舟万里。迅雷电迈。弗及掩耳。思乐华林。薄采其兰。皇居伟则。芳园巨观。仁以山悦。水为智欢。清池流爵。秘乐通玄。修罾洒鳞。大庖妙馔。物以时序。情以化宣。终温且克。有肃初筵。嘉宾在兹。千禄永年。

　　【从事华林诗】

　　郁郁华林。奕奕疏圃。燕彼群后。郁郁有序。

　　【诗】

　　於显我王。缉乘斯民。俊明有德。严恭惟寅。

　　【答何劭诗】

　　计终收遐致。发轨将先起。

　　孙楚

　　〈楚。字子荆。太原中都人。历任著作佐郎、石苞骠骑参军。后为扶风王骏征西参军。转梁令。迁卫军司马。惠帝初为冯翊太守。元康三年卒。有集十二卷。〉

　　【答弘农故吏民诗】

　　昔我先侯。迈德垂化。康哉之咏。实由良佐。惟余忝辱。弗克负荷。每历贵邦。仰瞻泰华。追慕先轨。感想哀嗟。诜诜臣故。爰及群士。皓首老成。率彼邑里。阐崇高义。长幼以齿。

　　【除妇服诗】

　　

　　时迈不停。日月电流。神爽登遐。忽已一周。礼制有叙。告除灵丘。临祠感痛。中心若抽。

　　【太仆座上诗】

　　朝钦厥庸。出尹京畿。回受太仆。四牡騑騑。绿耳盈箱。翠华葳蕤。勋齐庭实。增国之晖。

　　【会王侍中座上诗】

　　显允君子。时惟英邵。玄貂左移。华蝉增曜。

　　【祖道诗】

　　仰天惟龙。御地以骥。利有攸往。不期而至。

　　【征西官属送於陟阳候作诗】

　　晨风飘歧路。零雨被秋草。倾城远追送。饯我千里道。三命皆有极。咄嗟安可保。莫大於殇子。彭聃犹为天。吉凶如纠纆。忧喜相纷绕。天地为我垆。万物一何小。达人垂大观。诫此苦不早。乖离即长衢。惆怅盈怀抱。孰能察其心。鉴之以苍昊。齐契在今朝。守之与偕老。

　　【之冯翊祖道诗】

　　举翮抚三秦。抗我千里目。念当隔山河。执觞怀惨毒。

　　【出歌】

　　茱萸出芳树颠。鲤鱼出洛水泉。白盐出河东。美豉出鲁渊。姜桂茶荈出巴蜀。椒橘木兰出高山。蓼苏出沟渠。精出中田。

　　董京

　　〈京。字威辇。不知何郡人。初与陇西计吏俱至洛阳。被发而行。逍遥吟咏。常宿白社中。时乞於市。后数年遁去。莫知所之。〉

　　【诗二首】

　　

　　乾道刚简。坤体敦密。茫茫太素。是则是述。末世流奔。以文代质。悠悠世目。孰知其实。逝将去此至虚。归此自然之室。

　　孔子不遇。时彼感麟。麟乎麟。胡不遁世以存真。

　　【答孙楚诗】

　　

　　周道斁兮颂声没。夏政衰兮五常汨。便便君子。顾望而逝。洋洋乎满目。而作者七。岂不乐天地之化也。哀哉乎时之不可与。对之以独处。无娱我以为欢。清流可饮。至道可餐。何为栖栖。自使疲单。鱼悬兽槛。鄙夫知之。夫古之至人。藏器於灵。缊袍不能令暖。轩冕不能令荣。动如川之流。静如川之渟。鹦鹉能言。泗滨浮磬。众人所玩。岂合物情。玄鸟纡幕。万世而不悟。以我观之。乃明其故。焉知不有达人。深穆其度。亦将窥我。颦顣而去。万物皆贱。惟人为贵。动以九州为狭。静以环堵为大。  
　 


　　傅咸

　　〈咸。字长虞。玄子。泰始末。拜太子洗马。累迁尚书右丞。出为冀州刺史。元康初。迁御史中丞。再为本州中正。以议郎长兼司隶校尉。元康四年卒。年五十六。有集三十卷。〉

　　【孝经诗二章】

　　

　　立身行道。始於事亲。上下无怨。不恶於人。孝无终始。不离其身。三者备矣。以临其民。

　　以孝事君。不离令名。进思尽忠。义则不争。匡救其恶。灾害不生。孝悌之至。通於神明。

　　【《论语》诗】

　　守死善道。磨而不磷。直哉史鱼。可谓大臣。见危授命。能致其身。

　　克己复礼。学优则仕。富贵在天。为仁由己。以道事君。死而后已。

　　【毛诗诗】

　　无将大车。维尘冥冥。济济多士。文王以宁。显允君子。太猷是经。

　　聿修厥德。令终有俶。勉尔遁思。我言维服。盗言孔甘。其何能淑。谗人冈极。有靦面目。

　　【《周易》诗】

　　皋以自牧。谦而益光。进德修业。既有典常。晖光日新。照于四方。小人勿用。君子道长。

　　【周官诗】

　　惟王建国。设官分职。进贤兴功。取诸易直。除其不蠲。无敢反侧。以德诏爵。允臻其极。

　　辨其可任。以告于正。掌其戒禁。治其政令。各修乃职。以听王命。

　　【《左传》诗】

　　

　　事君之礼。敢不尽情。敬奉德义。树之风声。昭德塞违。不殒其名。死而利国。以为已荣。兹心不爽。忠而能力。不为利谄。古之遗直。威黜不端。勿使能植。

　　【与尚书同僚诗】

　　非望之宠。谬加于己。猥授非据。奄司万里。煌煌朱轩。服骥骖騄。晔晔初星。肃肃臣仆。晖光显赫。众目所属。斯之弗称。匪荣伊辱。质弱尚父。受任鹰扬。德非樊仲。王命是将。百城或违。无能有匡。一州之矜。将弛其纲。得意忘言。言在意后。夫惟神交。可以长久。我心之孚。有盈于缶。与子偕老。岂曰执手。出司万里。牧彼朔滨。服冕乘轩。六辔既均。威风先迈。百城肃震。

　　【赠褚武良诗】

　　爰暨于褚。惟晋之祯。肇振凤翼。羽仪上京。聿作喉舌。纳言紫庭。光赞帝道。敷皇之明。方任之重。实在江扬。乃授旄钺。宣曜威灵。悠悠遐迈。东夏于征。

　　【赠崔伏二郎诗】

　　英妙之选。二生之授。颙颙两城。欢德之茂。君子所居。九夷非陋。无狭百里。而不垂覆。人之好我。赠我清诗。无法我周行。心与道期。诚发自中。义形於辞。古人辞谠。岂不尔思。

　　【答潘尼诗】

　　司州秀才潘正叔。识通才高。以文学温雅为博士。余性直。而处清论褒贬之任。作诗以见规。虽褒饰之举。非所敢闻。而斐粲之辞。良可乐也。答之虽不足以相酬报。所渭盖各言志也，贻我妙文。繁春之荣，匪荣斯尚。乃新其声。吉甫作颂。有馥其馨。实由樊仲。其德克明。授此瓦砾。厕彼瑶琼。贶非其喻。闻宠若惊。

　　【答栾弘诗】

　　安乐令栾弘。太傅钜平侯羊公辟未就而公薨。后应司州之命。举秀才。博文通济之士。余失和於府。当换为护军司马。赋诗见赠。答之云尔。

　　钜平作宰。是贵是钦。弓旌仍招。嘉命胥寻。鸾凤养仪。戢翼幽林。未附雅调。以和韶音。钜平遐逝。厉志弥深。肃肃京司。清风裁迈。乃延群彦。龙集凤会。亦既斯降。万里有赖。声发响应。好结倾盖。

　　【赠建平太守李叔龙诗】

　　弘道兴化。实在良守。悠悠建平。皇泽未流。朝选於众。乃子之授。南荆注望。心乎克副。

　　【赠何劭王济诗】

　　朗陵公何敬祖。咸之从内兄。国子祭酒王武子。咸从姑之外孙也。并以明德见重於世。咸亲之重之。情犹同生。我则师友。何公既登侍中。武子俄而亦作。二贤相得甚欢。咸亦庆之。然自限暗劣。虽愿其缱绻。而从之末由。历试无效。且有家艰。心存目替。赋诗申怀以贻之。

　　日月光太清。列宿曜紫微。赫赫大晋朝。明明辟皇闱。吾兄既凤翔。王子亦龙飞。双鸾游兰渚。二离扬清晖。携手升玉阶。并坐侍丹帷。金珰缀惠文。煌煌发令姿。斯荣非攸庶。缱绻情所希。岂不企高踪。麟趾邈难追。临川靡芳饵。何为守空坻。槁叶待风飘。逝将与君违。违君能无恋。尸素当言归。归身蓬荜庐。乐道以忘饥。进则无云补。退则恤其私。但愿隆弘美。王度日清夷。

　　【诗并序】

　　杨骏就吾索《诗》云：茅文通相说。文动为规藏可尽送。便作此诗。欲其有悟。然犹有虑。以示文通曰：得无作唯此白鹤直为骂可。君此远有文义。故欲令兄见之。唯此白鹤者。良冀临池。而中有鹤白令子崔玮为赋。指以骂冀。遂并文与骏。寂然云不知多务不省也。将如搔膇。自无觉也。《诗》曰：

　　肃肃商风起。悄悄心自悲。圆圆三五月。皎皎曜清晖今昔一何盛。氛氲自消微。微黄黄及华。飘摇随风飞。

　　【赠太尉司马虞显机诗】

　　帝崇元淑。妙选其属。命子是佐。增衮之缛。

　　【愁霖诗】

　　举足没泥泞。市道无行车。兰桂贱朽腐。柴粟贵明珠。

　　【诗】

　　零露浚江海。飞尘崇山岳。过谬佐台辅。安能任鼎餗。

　　【赠郭泰机诗】

　　河南郭泰机。寒素后门之士。不知余无能为益。以诗见激切可施用之才。而况沉沦不能自拔於世。余虽心知之而未如之何。此屈非复文辞所了。故直戏以答其《诗》云：

　　素丝岂不洁。寒女难为容。

　　贫寒犹手拙。操杼安能工。

　　【诗】

　　淫雨弥旬日。河流若奔渠。

　　春敷和气百鸟鸣。

　　郭泰机

　　〈泰机。河南人。寒素后门之士。〉

　　【答傅咸诗】

　　皦皦白素丝。织为寒女衣。寒女虽妙巧。不得秉杼机。天寒知运速。况复雁南飞。衣工秉刀尺。弃我忽若遗。人不取诸身。世事焉所希。况复已朝餐。曷由知我饥。

　　张华

　　〈华。字茂先。范阳方城人。仕魏为太常博士。除著作佐郎。迁长史。兼中书郎。晋受禅。拜黄门侍郎。封关内侯。迁中书令。转度支尚书。吴平。进封广武县侯。出为幽州都督。领护乌桓校尉、安北将军。惠帝即位。为太子少傅。拜右光禄大夫、侍中、中书监。封壮武郡公。元康六年。拜司空。为赵王伦所杀。有博物志十卷、集十卷。〉

　　【门有车马客行】

　　门有车马客。问君何乡士。捷步往相讯。果是旧邻里。语昔有故悲。论今无新喜。清晨相访慰。日暮不能已。词端竞未究。忽唱分途始。前悲尚未弭。后忧方复起。

　　【轻薄篇】

　　末世多轻薄。骄代好浮华。志意既放逸。赀财亦丰奢。被服极纤丽。肴膳尽柔嘉。童仆馀粱肉。婢妾蹈绫罗。文轩树羽盖。乘马鸣玉珂。横簪刻玳瑁。长鞭错象牙。足下金鑮履。手中双莫耶。宾从焕络绎。侍御何芬葩。朝与金张期。暮宿许史家。甲第面长街。朱门赫嵯峨。苍梧竹叶清。宜城九醖醝。浮醪随觞转。素蚁自跳波。美女兴齐赵。妍唱出西巴。一顾倾城国。千金宁足多。北里献奇舞。大陵奏名歌。新声逾激楚。妙妓绝阳阿。玄鹤降浮云。鱏鱼跃中河。墨翟且停车。展季犹咨嗟。淳于前行酒。雍门坐相和。孟公结重关。宾客不得蹉。三雅来何迟。耳热眼中花。盘案互交错。坐席咸喧哗。簪珥咸堕落。冠冕皆倾邪。酣饮终日夜。明灯继朝霞。绝缨尚不尢。安能复顾他。留连弥信宿。此欢难可过。人生若浮寄。年时忽蹉跎。促促朝露期。荣乐遽几何。念此肠中悲。涕下自滂沱。但畏执法吏。礼防且切磋。

　　【游侠篇】

　　翩翩四公子。浊世称贤名。龙虎相交争。七国并抗衡。食客三千馀。门下多豪英。游说朝夕至。辩士自纵横。孟尝东出关。济身由鸡鸣。信陵西反魏。

　　秦人不窥兵。赵胜南诅楚。乃与毛遂行。黄歇北适秦。太子还入荆。美哉游侠士。何以尚四卿。我则异於是。好古师老彭。

　　【博陵王宫侠曲二首】

　　侠客乐幽险。筑室穷山阴。獠猎野兽稀。施纲川无禽。岁慕饥寒至。慷慨顿足吟。穷令壮士激。安能怀苦心。干将坐自。繁弱控馀音。耕佃穷渊陂。种粟著剑镡。收秋狭路间。一击重千金。栖迟熊罴穴。容与虎豹林。身在法令外。纵逸常不禁。

　　雄儿任气侠。声盖少年场。借友行报怨。杀人租市旁。吴刀鸣手中。利剑严秋霜。腰间叉素戟。手持白头镶。腾超如激电。回旋如流光。奋击当手决。交尸自纵横。宁为殇鬼雄。义不入圜墙。生从命子游。死闻侠骨香。身没心不徵。勇气加四方。

　　【游猎篇】

　　岁暮凝霜结。坚冰沍幽泉。厉风荡原隰。浮云蔽昊天。玄云晻合。素雪纷连翩。鹰隼始击鸷。虞人献时鲜。严驾鸣俦侣。揽辔过中田。戎车方四牡。文轩驭紫燕。舆徒既整饬。容服丽且妍。武骑列重围。前驱抗修旃。倏忽似回飚。终绎若浮烟。鼓噪山渊动。冲尘云雾连。轻缯拂素霓。纤网荫长川。游鱼未暇窜。归雁不得还。由基控繁弱。公差操黄间。机发应弦倒。一纵连双肩。僵禽正狼藉。落羽何翻翻。积获被山阜。流血丹中原。驰骋未及倦。曜灵俄移晷。结罝弥薮泽。嚣声振四鄙。鸟惊触白刃。兽骇挂流矢。仰手接游鸿。举足蹴犀兕。如黄批狡兔。青骹撮飞雉。鹄鹭不尽收。凫鹥安足视。日冥徒御劳。赏勤课能否。野响会众宾。玄酒甘且旨。燔炙播遗芳。金觞浮素蚁。珍羞坠归云。纤肴出渌水。四气运不停。年时何亹亹。人生忽如寄。居世遽能几。至人同祸福。达士等生死。荣辱浑一门。安知恶与美。游放使心狂。覆车难再履。伯阳为我诫。检迹投清轨。

　　【壮士篇】

　　天地相震荡。回薄不知穷。人物禀常格。有始必有终。年时俯仰过。功名宜速崇。壮士怀愤激。安能守虚冲。乘我大宛马。抚我繁弱弓。长剑横九野。高冠拂玄穹。慷慨成素霓。啸吒起清风。震响骇八荒。奋威蚋四戎。濯鳞沧海畔。驰骋大漠中。独步圣明世。四海称英雄。

　　【萧史曲】

　　《诗纪》云。艺文作张华。乐府作鲍照。然此诗词格不类晋人。当是鲍诗也。

　　萧史爱长年。嬴女吝童颜。火粒愿排弃。霞雾好登攀。龙飞逸天路。凤起出秦关。身去长不返。箫声时往还。

　　【纵横篇】

　　苏秦始为交。同学鬼谷先生。辩说剖毫厘。变诈入无形。巧言惑正理。人主莫不倾听。

　　【苦寒行】

　　重纩无暖气。轻被覆空床。

　　【真人篇】

　　朱李生东苑。甘瓜出西郊。

　　【励志诗】

　　大仪斡运。天回地游。四气鳞次。寒暑环周。星光既夕。忽焉素秋。凉风振落。熠耀宵流。吉士思秋。实感物化。日与月与。荏苒代谢。逝者如斯。曾无日夜。嗟尔庶士。胡宁自舍。

　　仁道不遐。德輶如羽。求焉斯至。众鲜克举。大猷玄漠。将抽厥绪。先民有作。贻我高矩。

　　虽有淑姿。放心纵逸。出般于游。居多暇日。如彼梓材。弗勤丹沐浴。虽劳朴斫。终负素质。

　　养由矫矢。兽号于林。蒲芦萦缴。神感飞禽。末伎之妙。动物应心。研精耽道。安有幽深。

　　安心恬荡。栖志浮云。体之以质。彪之以文。如彼南亩。力耒既勤。藨蓘致功。必有丰殷。水积成川。载澜载清。土积成山。歊蒸郁冥。山不让尘。川不辞盈。勉尔源。成人在始。累微以著。乃物之理。纆牵之长。实累千里。

　　复礼终明。天下归仁。若金受砺。若泥在钧。进德修业。辉光日新。隰朋仰慕。予亦何人。

　　【祖道征西应诏诗】

　　赫赫大晋。奄有万方。陶以仁化。曜以天光。二迹陕西。实在我王。内饪玉铉。外惟鹰扬。四牡扬镳。玄辂振绥。庶寮群后。饯饮洛湄。感离欢凄。慕德迟迟。

　　【祖道赵王应诏诗】

　　崇选穆穆。利建明德。於显穆亲。时惟我王。禀姿自然。金质玉相。光宅旧赵。作镇冀方。休宠曲锡。备物焕彰。发轨上京。出自天邑。百寮饯行。缙绅具集。轩冕峨峨。冠盖习习。恋德惟德。永欢弗及。

　　【太康六年三月三日后园会诗】

　　暮春地日。阳气清明。祁祁甘雨。膏泽流盈。习习祥风。启滞导生。禽鸟翔逸。卉木滋荣。纤条被绿。翠华含英。

　　於皇我后。钦若昊乾。顺时省物。言观中园。燕及群辟。乃命乃延。合乐华池。祓濯清川。泛彼龙舟。溯游洪源。

　　朱幕云覆。列坐文茵。羽觞波腾。品物备珍。管弦繁会。变用奏新。穆穆我皇。临下渥仁。训以慈惠。询纳广神。好乐无荒。化达无垠。

　　咨予微臣。荷宠明时。忝恩于外。攸攸三期。犬马惟慕。天实为之。灵启其愿。遐愿在兹。于以表情。爰著斯诗。

　　【诗】

　　听朝有暇。延命群臣。冠盖云集。樽俎星陈。

　　【上巳篇】

　　仁风导和气。勾芒御昊春。姑洗应时月。元巳启良辰。密云荫朝日。零雨洒微尘。飞轩游九野。置酒会众宾。临川悬广幕。夹水布长茵。徘徊存往古。慷慨慕先真。朋从自远至。童冠八九人。追好舞雩庭。拟迹洙泗滨。伶人理新乐。膳夫烹时珍。八音硼礚奏。肴俎从横陈。妙舞起齐赵。悲歌出三秦。春醴逾九酝。冬清过十旬。盛时不努力。岁暮将何因。勉哉众君子。茂德景日新。高飞抚凤翼。轻举攀龙鳞。

　　【答何劭诗三首】

　　吏道何其迫。窘然坐自拘。缨緌为徽纆。文宪焉可逾。恬旷苦不足。烦促每有馀。良朋贻新诗。示我以游娱。穆如洒清风。焕若春华敷。自昔同寮寀。於今比园庐。衰疾近辱殆。庶几并悬舆。散发重阴下。抱杖临清渠。属耳听鸎鸣。流目玩鯈鱼。从容养馀日。取乐於桑榆。

　　洪钧陶万类。大块禀群生。明暗信异姿。静躁亦殊形。自予及有识。志不在功名。虚恬窍所好。文学少所经。忝荷既过任。白日已西倾。道长苦智短。责重困才轻。周任有遗规。其言明且清。负乘为我戒。夕惕坐自惊。是用感嘉贶。写心出中诚。发篇虽温丽。无乃违其情。

　　驾言归外庭。放志永栖迟。相伴步园畴。春草郁郁滋。荣观虽盈目。亲友莫与偕。悟物增隆思。结恋慕同侪。援翰属新诗。永欢有馀怀。

　　【情诗五首】

　　北方有佳人。端坐鼓鸣琴。终晨抚管弦。日夕不成音。忧来结不解。我思存所钦。君子寻时役。幽妾怀苦心。初为三载别。於今久滞淫。昔耶生户牖。庭内自成阴。翔鸟鸣翠偶。草虫相和吟。心悲易感激。俯仰泪流衿。愿托晨风翼。束带侍衣衾。

　　明月曜清景。昽光照玄墀。幽人守静夜。回身入空帷。束带俟将朝。廓落晨星稀。寐假交精爽。觌我佳人姿。巧笑媚欢靥。联娟眸与眉。寤言增长叹。凄然心独悲。

　　清风动帷帘。晨月叹幽房。佳人处遐远。兰室无容光。襟怀拥虚景。轻衾覆空床。居欢惜夜促。在戚怨宵长。拊枕独啸叹。感慨心内伤。

　　君居北海阳。妾在江南阴。悬邈修涂远。山川阻且深。承欢注隆爱。结分投所钦。衔恩笃守义。万里托微心。

　　游目四野外。逍遥独延伫。兰蕙缘情渠。繁华荫绿渚。佳人不在兹。取此欲谁与。巢居知风寒。穴处识阴雨。不曾远别离。安知慕俦侣。

　　【感婚诗】

　　驾言游东邑。东邑纷禳禳。婚姻及良时。嫁娶避当梁。窈窕出闺女。嬿婉姬与姜。素颜发红华。美目流清扬。韡炜众亲盛。於我犹若常。譬彼暮春草。荣华不再阳。

　　【杂诗三首】

　　晷度随天运。四时互相承。东壁正昏中。涸阴寒节升。繁霜降当夕。悲风中夜兴。朱火青无光。兰膏坐自凝。重衾无暖气。挟纩如怀冰。伏枕终遥昔。寤言莫予应。永思虑崇替。慨然独拊膺。

　　逍遥游春宫。容与缘池阿。白苹齐素叶。朱草茂丹华。微风摇摆蕖若。层波动芰荷。荣彩曜中林。流馨入绮罗。王孙游不归。修路邈以遐。谁与玩遗芳。伫立独咨嗟。

　　荏苒日月运。寒暑忽流易。同好逝不存。迢迢远离析。房栊自来风。户庭无行迹。蒹葭生床下。蛛蝥网四壁。怀思见不隆。感物重郁积。游雁比翼翔。归鸿知接翮。来哉彼君子。无然徒自隔。

　　【拟古诗】

　　

　　松生垅坂上。百尺下无枝。东南望河尾。西北隐昆崖。刚风振山籁。朋鸟夜惊离。悲凉贯年节。葱翠恒若斯。安得草木心。不怨寒暑移。

　　【游仙诗四首】

　　云霓垂藻旒。羽袿扬轻裾。飘登清云间。论道神皇庐。箫史登凤音。王后吹鸣竽。守精味玄妙。逍遥无为墟。

　　玉佩连浮星。轻冠结朝霞。列坐王母堂。艳体餐瑶华。湘妃咏涉江。汉女奏阳阿。

　　乘云去中夏。随风济江湘。亹亹陟高陵。遂升玉峦阳。云娥荐琼石。神妃侍衣裳。

　　游仙迫西极。弱水隔流沙。云榜鼓雾柂。飘忽陵飞波。

　　【赠挚仲治诗】

　　君子有逸志。栖迟於一丘。仰荫高林茂。俯临渌水流。恬淡养玄虚。沈精研圣猷。

　　【招隐诗二首】

　　隐士托山林。遁世以保真。连惠亮未遇。雄才屈不伸。

　　栖迟四野外。陆沈背当时。循名掩不著。藏器待无期。羲和策六龙。弭节越崦嵫。盛年俯仰过。忽若振轻丝。

　　【荷诗】

　　荷生绿泉中。碧叶齐如规。回风荡流雾。珠水逐条垂。照灼此金塘。藻曜君玉池。不愁世赏绝。但畏盛明移。

　　【诗】

　　混沌无形气。奚从生两仪。元一是能分。术极焉能离。玄为谁翁子。道是谁家儿。天行自西回。日月曷东驰。

　　【诗】

　　清晨登陇首。坎壈行山难。领阪峻阻曲。羊肠独盘桓。

　　【诗】

　　乘马佚於野。泽雉苦於樊。役心以婴物。岂云我自然。

　　【诗】

　　橘生湘水侧。菲陋人莫传。逢君金华宴。得在玉阶前。

　　【诗】

　　日南出野女。群行不见夫。其状精且白。裸袒无衣襦。

　　【诗】

　　阑径少行迹。玉台坐网丝。

　　【诗】

　　青盖覆金鞍。

　　樱桃含红萼。  
　 


　　周处

　　〈处。字子隐。义兴阳羡人。仕吴为东观左丞。入晋。历新平、广汉太守。除内史。迁御史中丞。元康七年。以建威将军讨氐羌齐万年。战死。有默语三十篇、《风土记》三卷。〉

　　【诗】

　　

　　去去世事已。策马观西戎。藜藿甘粱黍。期之克令终。

　　邹湛

　　〈湛。字润甫。南阳新野人。泰始初。历任尚书郎、太子中庶子。太康中。拜散骑常侍。出为渤海太守。转太傅杨骏长史。迁侍中。后历任国子祭酒、少府等职。元康末卒。有易统略若干卷、集三卷。〉

　　【游仙诗】

　　潜颖隐九泉。女萝缘高松。

　　紫芝列红敷。丹泉激阳渎。

　　曹嘉

　　〈嘉。魏楚王彪世子。入晋封高邑公。元康中为国子博士。后为东莞太守。〉

　　【赠石崇诗】

　　

　　文武应时用。兼才在明哲。嗟嗟我石生。为国之俊杰。入侍於皇闼。出则登九列。威检肃青徐。风发宣吴裔。畴昔谬同位。情至过鲁卫。分离逾十载。思远心增结。愿子鉴斯诚。寒暑不逾契。

　　阎赞

　　〈赞。字续伯。巴西安汉人。惠帝初。历舍人。转安得令。复为河间王颙西戎司马。迁汉中太守。转陇西太守。有集二卷。〉

　　【为周处士上诗】

　　周全其节。令闻不已。身虽云没。书名良史。

　　潘岳

　　〈岳。字安仁。荥阳中牟人。武帝时。举秀才为郎。出为河阳及怀二县令。入补尚书郎。惠帝初。太傅杨骏引为主簿。后选为长安令。寻补著作郎。转散骑常侍。永康元年。赵王伦辅政。孙秀诬岳与石崇为乱。遂被害。有集十卷。〉

　　【关中诗

　　於皇时晋。受命既固。三祖在天。圣皇绍祚。德博化光。刑简枉错。微火不戒。

　　延我宝库。蠢尔戎狄。狡焉思肆。虞我国眚。窥我利器。狱牧虑殊。威怀理二。将无专策。兵不素肄。

　　翘翘赵王。请徒三万。朝议惟疑。未逞斯愿。桓桓梁征。高牙乃建。旗盖相望。偏师作援。

　　虎视眈眈。威彼好畤。素甲日耀。玄幕云起。谁其继之。夏侯卿士。惟系惟处。别营棋跱。

　　夫岂无谋。戎士承平。守有完郛。战无全兵。锋交卒奔。孰免孟明。悄檄秦郊。告败上京。

　　周殉师令。身膏氐斧。人之云亡。贞节克举。卢播违命。投畀朔土。为法受恶。谁谓荼苦。

　　哀此黎元。无罪无辜。肝脑涂地。白骨交衢。夫行妻寡。父出子孤。俾我晋民。化为狄俘。

　　乱离斯瘼。日月其稔。天子是矜。旰食晏寝。主忧臣劳。孰不只懔。愧无献纳。尸素以甚。

　　皇赫斯怒。爰整精锐。命彼上谷。指日遄逝。亲奉成规。棱威遐厉。首陷中亭。扬声万计。

　　兵固诡道。先声后实。闻之有司。以万为一。纣之不善。我未之必。虚皛湳德。缪彰甲吉。雍门不启。陈湃危逼。观遂虎奋。感恩输力。重围克解。危城载色。岂曰无过。功亦不测。

　　情固万端。于何不有。纷纭齐万。亦孔之丑。曰纳其降。曰枭其首。畴真可掩。孰伪可久。

　　既徵尔辞。既蔽尔讼。当乃明实。否则证空。好爵既靡。显戮亦从。不见窦林。伏尸汉邦。

　　周人之诗。寔曰采薇。北难猃狁。西患昆夷。以古况今。何足曜威。徒愍斯民。我心伤悲。

　　斯民如何。荼毒于秦。师旅既加。饥馑是因。疫疠淫行。荆棘成榛。绛阳之粟。浮于渭滨。

　　明明天子。视民如伤。申命群司。保尔封疆。靡暴于众。无陵于强。惴惴寡弱。如熙春阳。

　　【为贾谧作赠陆机诗】

　　肇自初创。二仪絪缊。粤有生民。伏羲始君。结绳阐化。八象成文。芒芒九有。区域以分。

　　神农更王。轩辕承纪。画野离疆。爰封众子。夏殷既袭。宗周继祀。绵绵瓜瓞。六国互峙。

　　强秦兼并。吞灭四隅。子婴面榇。汉祖膺图。灵献微弱。在涅则渝。三雄鼎足。孙启南吴。

　　南吴伊何。僣号称王。大晋统天。仁风遐扬。伪孙衔璧。奉土归疆。婉婉长离。凌江而翔。

　　长离云谁。咨尔陆生。鹤鸣九皋。犹载厥声。况乃海隅。播名上京。爰应旌招。抚翼宰庭。

　　储皇之选。实简惟良。英英朱鸾。来自南冈。曜藻崇正。玄冕丹裳。如彼兰蕙。载采其芳。

　　藩岳作镇。辅我京室。旋反桑梓。帝弟作弼。或云国宦。清涂攸失。吾子洗然。恬淡自逸。

　　廊庙惟清。俊乂是延。擢应嘉举。自国而迁。齐辔群龙。光赞纳言。优游省闼。珥笔华轩。

　　昔余与子。缱绻东朝。虽礼以宾。情通友僚。嬉娱丝竹。抚鞞舞韶。修日朗月。携手逍遥。

　　自我离群。二周于今。虽简其面。分著情深。子其超矣。实慰我心。发言为诗。俟望好音。

　　欲崇其高。必重其层。立德之柄。莫匪安恒。在南称柑。度北则橙。崇子锋颖。不颓不崩。

　　【北芒送别王世胄诗五章】

　　

　　微微发肤。受之父母。峨峨王侯。中外之首。子亲伊姑。我父惟舅。昆同瓜瓞。志齐执友。

　　惟我王侯。风节英茂。执宪中朝。剖符名守。配作此牧。频显烦授。徐以姻掇。凉疾不就。

　　桓桓平北。帝之宠弟。彬彬我兄。敦书悦礼。乃降厥资。训戎作楷。谁谓荼苦。其甘如荠。

　　忠惟行本。恭惟德基。沈此旧疴。不敢屡辞。命彼仆驾。谓之舆之。如彼孙子。膑足乘轖。

　　朱镳既扬。四辔既整。驾言饯行。告辞芒领。情有迁延。日无馀景。回辕南翔。心焉北骋。

　　【家风诗】

　　绾发绾发。发亦鬓止。日祗日祗。敬亦慎止。靡专靡有。受之父母。鸣鹤匪和。析薪弗荷。隐忧孔疚。我堂靡构。义方既训。家道颖颖。岂敢荒宁。一日三省。

　　【於贾谧坐讲《汉书》诗】

　　治道在儒。弘儒由人。显允鲁侯。文质彬彬。笔下摛藻。席上敷珍。前疑既辨。旧史惟新。惟新尔史。既辨尔疑。延我寮友。讲此微辞。

　　【离合诗】

　　佃渔始化。人民穴处。意守醇朴。音应律吕。乘梓被源。卉木在野。锡鸾未设。金石拂举。害咎蠲消。吉德流普。谿谷可安。奚作栎宇。嫣然以意。焉惧外侮。熙神委命。已求多祜。叹彼季末。口出择语。谁能墨识。言丧厥所。垄亩之谚。龙潜严阻。鲜义崇乱。少长失叙。

　　【金谷会诗】

　　遂拥朱旄。作镇淮泗。

　　【金谷集作诗】

　　王生和鼎实。石子镇海所。亲友各言迈。中心怅有违。保以叙离思。携手游郊畿。朝发晋京阳。夕次金谷湄。回谿萦曲阻。峻阪路威夷。绿池泛淡淡。青柳何依依。滥泉龙鳞澜。激波连珠挥。前庭树沙棠。后园植乌椑。灵囿繁石榴。茂林列芳梨。饮至临华沼。迁坐登隆坻。玄醴染朱颜。但愬杯行迟。扬桴抚灵鼓。箫管清且悲。春荣谁不慕。岁寒良独希。投分寄石友。白首同。所归。

　　【河阳县作诗二首】

　　微身轻蝉翼。弱冠忝嘉招。在疚妨贤路。再升上宰朝。猥荷公叔举。连陪厕王寮。长啸归江山。拥耒耨时苗。幽谷茂纤葛。峻严敷荣条。落英陨林趾。飞茎秀陵乔。卑高亦何常。升降在一朝。徒恨良时泰。小人道遂消。譬如野田蓬。斡流随风飘。昔倦都邑游。今掌河朔徭。登城眷南顾。凯风扬微绡。洪流何浩荡。修芒郁岧峣。谁谓晋京远。室迩身实辽。谁谓邑宰轻。令名患不劭。人生天地间。百年孰能要。颎如槁石火。瞥若截道飚。齐都无遗声。桐乡有馀谣。福谦在纯约。害盈由矜骄。虽无君人德。视民庶不恌。

　　日夕阴云起。登城望洪河。川气冒山领。惊湍激严阿。归雁暎兰畤。游鱼动圆波。鸣蝉厉寒音。时菊耀秋华。引领望京室。南路在伐柯。大厦缅无觌。崇芒郁嵯峨。总总都邑人。扰扰俗化讹。依水类浮萍。寄松似悬萝。朱博纠舒慢。楚风被琅邪。曲蓬何以直。托身依业麻。黔黎竟何常。政成在民和。位同单父邑。愧无子贱歌。岂敢陋微官。但恐忝所荷。

　　【在怀县作诗二首】

　　南陆迎修景。朱明送末垂。初伏启新节。隆暑方赫羲。朝想庆云兴。夕迟白日移。挥汗辞中宇。登城临清池。凉飚自远集。轻襟随风吹。灵圃耀华果。通衢列高椅。瓜瓞蔓长苞。姜芋纷广畦。稻栽肃芊芊。黍苗何离离。虚薄乏时用。位微名日卑。驱役宰两邑。政绩竟无施。自我违京辇。四载迄于斯。器非廊庙姿。屡出固其宜。徒怀越鸟志。眷恋想南枝。

　　春秋代迁逝。四运纷可喜。宠辱易不惊。恋本难为思。我来冰未泮。时暑忽隆炽。感此还期淹。叹彼年往驶。登城望郊甸。游目历朝寺。小国寡民务。终日寂无事。白水过庭激。绿槐夹门植。信美非吾土。祗搅怀归志。眷然顾巩洛。山川邈离异。愿言旋旧乡。畏此简书忌。祗奉社稷守。恪居处职司。

　　【内顾诗二首】

　　静居怀所欢。登城望四泽。春草郁青青。桑柘何奕奕。芳林振朱荣。渌水激素石。初征冰未泮。忽焉振絺绤。漫漫三千里。迢迢远行客。驰情恋朱颜。寸阴过盈尺。夜愁极清晨。朝悲终日夕。山川信悠永。愿言良弗获。引领讯归云。沈思不可释。

　　独悲安所慕。人生若朝露。绵邈寄绝域。眷恋想平素。尔情既来追。我心亦还顾。形体隔不达。精爽交中路。不见山上。松。隆冬不易故。不见陵涧。柏。岁寒守一度。无谓希见疏。在远分弥固。

　　【悼亡诗三首】

　　荏苒冬春谢。寒暑忽流易。之子归穷泉。重壤永幽隔。私怀谁克从。淹留亦何益。黾勉恭朝命。回心反初役。望庐思其人。入室想所历。帏屏无仿佛。翰默有馀迹。流芳未及歇。遗挂犹在壁。怅怳如或存。回遑忡惊惕。如彼翰林鸟。双栖一朝支。如彼游川鱼。比目中路析。春风缘隟来。晨留承檐滴。寝息何时忘。沈忧日盈积。庶几有时衰。庄缶犹可击。

　　皎皎窗中月。照我室南端。清商应秋至。溽暑随节阑。凛凛凉风升。始觉夏衾单。岂曰无重纩。谁与同岁寒。岁寒无与同。朗月何胧胧。展转盻枕席。长簟竟床空。床空委清尘。室虚来悲风。独无李氏灵。仿佛睹尔容。抚衿长欢息。不觉涕沾胸。沾胸安能已。悲怀从中起。寝兴目存形。遗音犹在耳。上惭东门吴。下愧蒙《庄子》。赋诗欲言志。此志难具纪。命也可奈何。长戚自令鄙。

　　曜灵运天机。四节代迁逝。凄凄朝露凝。烈烈夕风厉。奈何悼淑俪。仪容永潜医。念此如昨日。谁知已卒岁。改服从朝政。哀心寄私制。茵帱张故房。朔望临尔祭。尔祭讵几时。朔望忽复尽。衾裳一毁撤。千载不复引。亹亹期月周。戚戚弥相愍。悲怀感物来。泣涕应情陨。驾言陟东阜。望坟思纡轸。徘徊墟墓间。欲去复不忍。徘徊不忍去。徙倚步踟蹰。落叶委埏侧。枯荄带坟隅。孤魂独茕茕。安知灵与无。投心遵朝命。挥涕强就车。谁谓帝宫远。路极悲有馀。

　　【杨氏七哀诗】

　　漼如叶落树。邈若雨绝天。雨绝有归云。页落何时连。山气冒冈领。长风鼓松柏。堂虚闻鸟声。室暗如日夕。昼愁奄逮昏。夜思忽终昔。展转独悲穷。泣下沾枕席。人居天地间。飘若远行客。先后讵能几。谁能弊金石。

　　【思子诗】

　　造化甄品物。天命代虚盈。奈何念稚子。怀奇陨幼龄。追想存仿佛。感道伤中情。一往何时还。千载不复生。

　　【东郊诗】

　　出自东郊。忧心摇摇。遵彼莱田。言采其樵。

　　【鲁公诗】

　　如地之载。如天之临。

　　【诗】

　　成都贵素质。酒泉称白丽。红紫夺夏藻。裁芳掩春蕙。

　　柳条恒着地。弱柳荫修衢。

　　依水类浮萍。倚松如悬萝。

　　【阁道谣】

　　

　　阁道东有大牛。王济鞅。裴楷輶。和峤刺促不得休。

　　夏侯冲

　　【答潘岳诗】

　　相思限清防。企伫谁与言。

　　束皙

　　〈皙。字广微。阳平元城人。初为司空张华贼曹属。转著作佐郎。迁博士。再迁尚书郎。赵王伦辅政。辞疾归。有发蒙记一卷、集七卷。〉

　　【补亡诗六首】

　　

　　【南陔】

　　循彼南陔。言采其兰。眷恋庭闱。心不遑安。彼居之子。冈或游盘。馨尔夕膳。絜尔晨餐。循彼南陔。厥草油油。彼居之子。色思其柔。眷恋庭闱。心不遑留。馨尔夕膳。絜尔晨羞。有獭有獭。在河之涘。凌波赴汨。噬鲂捕鲤。嗷嗷林乌。受哺于子。养隆敬薄。惟禽之似。勖增尔虔。以介丕祉。

　　【白华】

　　白华朱萼。被於幽薄。粲粲门子。如磨如错。终晨三省。匪惰其恪。白华绛趺。在陵之陬。倩倩士子。涅而不渝。竭诚尽敬。亹亹忘劬。白华玄足。在丘之曲。堂堂处子。无营无欲。鲜侔晨葩。莫之黠辱。

　　【华黍】

　　黮々重云。习习和风。黍华陵巅。麦秀丘中。靡田不播。九谷斯丰。奕奕玄霄。濛濛甘溜。黍发稠华。禾挺其秀。靡田不殖。九谷斯茂。无高不播。无下不植。芒芒其稼。参参其穑。稸我王委。充我民食。玉烛阳明。显猷翼翼。

　　【由庚】

　　荡荡夷庚。物则由之。蠢蠢庶类。王亦柔之。道之既由。化之既柔。木以秋零。草以春抽。兽在于草。鱼跃顺流。四时递谢。八风代扇。纤阿案晷。星变基躔。五纬不愆。六气无易。愔愔我王。绍文之迹。

　　【崇丘】

　　瞻彼崇丘。其林蔼蔼。植物斯高。动类斯大。周风既洽。王猷允泰。漫漫方舆。回回洪覆。何类不繁。何生不茂。物极其性。人永其寿。恢恢大圆。茫茫九壤。资生仰化。于何不养。人无道夭。物极则长。

　　【由仪】

　　肃肃君子。由仪率性。明明后辟。仁以为政。鱼游清沼。鸟萃平林。濯鳞鼓翼。振振其音。宾写尔诚。主竭其心。时之和矣。何思何修。文化内辑。武功外悠。

　　石崇

　　〈崇。字季伦。以伐吴功封安阳侯。惠帝时出为荆州刺史。致富不赀。寻拜太仆。出为征虏将军。监徐州军事。镇下邳。永康元年。在朝谋诛赵王伦。被杀。时年五十二。有集六卷。〉

　　【大雅吟】

　　堂堂太祖。渊弘其量。仁格宇宙。义风遐畅。启土万里。志在翼亮。三分有二。周文是尚。於穆武王。奕世载聪。钦明冲默。文思允恭。武则不猛。化则时雍。庭有仪凤。郊有游龙。启路千里。万国率从。荡清吴会。六合乃同。百姓仰德。良史书功。超越三代。唐虞比踪。

　　【楚妃叹】

　　歌辞楚妃叹。莫知其所由。楚之贤妃。能立德著勋。垂名於后。唯樊姬焉。故今欢咏之声。永世不绝。荡荡大楚。跨土万里。北据方城。南接交趾。西抚巴汉。东被海涘。五侯九伯。是疆是理。矫矫庄王。渊渟岳峙。冕旒垂精。充纩塞耳。韬光戢曜。潜默恭己。内委樊姬。外任孙子。猗猗樊姬。体道履信。既绌虞丘。九女是进。杜绝邪佞。广启令胤。割欢抑宠。居之不吝。不吝实难。可谓知几。化自近始。著於闺闱。光佐霸业。迈德扬威。群后列辟。式瞻洪规。譬彼江海。百川咸归。万邦作歌。身没名飞。

　　【王明君辞】

　　

　　我本汉家子。将适单于庭。辞诀未及终。前驱已抗旌。仆御涕流离。辕马为悲鸣。哀郁伤五内。泣泪沾朱缨。行行日已远。遂造匈奴城。延我於穹庐。加我阏氏名。殊类非所安。虽贵非所荣。父子见凌辱。对之惭且惊。杀身良不易。默默以苟生。苟生亦何聊。积思常愤盈。愿假飞鸿翼。弃之以遐征。飞鸿不我顾。伫立以屏营。昔为匣中玉。今为粪上英。朝华不足欢。甘与秋草并。传语后世人。远嫁难为情。

　　【思归引】

　　

　　思归引。归河阳。假余翼鸿鹤高飞翔。经芒阜。济河梁。望我旧馆心悦康。清渠激。鱼彷徨。雁惊溯波群相将。终日周览乐无方。登云阁。列姬姜。拊丝竹。叩宫商。宴华池。酌玉觞。

　　【思归叹】

　　登城隅兮临长江。极望无涯兮思填胸。鱼瀺灂兮鸟缤翻。泽雉游凫兮戏中园。秋风厉兮鸿雁征。蟋蟀嘈嘈兮晨夜鸣。落叶飘兮枯枝竦。百草零落兮覆畦垅。时光逝兮年易尽。感彼岁暮兮怅自愍。廓羁旅兮滞野都。愿御北风兮忽归徂。惟金石兮幽且清。林郁茂兮芳卉盈。玄泉流兮萦丘阜。阁馆萧寥兮荫业柳。吹长笛兮弹五弦。高歌凌云兮乐馀年。舒篇卷兮与圣谈。

　　释冕投绂兮希鼓聃。超逍遥兮绝尘埃。福亦不至兮祸不来。

　　【答曹嘉诗】

　　昔常接羽仪。俱游青云中。敦道训胄子。儒化涣以融。同声无异响。故使恩爱隆。岂惟敦初好。款分在令终。孔不陋九夷。老氏适西戎。逍遥沧海隅。可以保王躬。世事非所务。周公不足梦。玄寂令神王。是以守至冲。

　　【赠棘腆诗】

　　久官无成绩。栖迟於徐方。寂寂守空城。悠悠思故乡。恂恂二三贤。身远屈龙光。携手沂泗间。遂登舞雩堂。文藻譬春华。谈话犹兰芳。消忧以觞醴。娱耳以名娼。博弈逞妙思。弓夭威边疆。

　　【答棘腆诗】

　　言念将别。睹物伤情。赠尔话言。要在遗名。惟此遗名。可以全生。

　　【赠欧阳建诗】

　　文藻譬春华。谈话如芳兰。

　　【还京诗】

　　迅风翼华盖。飘遥若鸿飞。

　　绿珠

　　〈绿珠。石崇妾。〉

　　【懊侬歌】

　　

　　丝布涩难缝。令侬十指穿。黄牛细犊车。游戏出孟津。

　　翾 《诗纪》作翔风。

　　【怨诗】

　　

　　春华谁不美。卒伤秋落时。突烟还自低。鄙退岂所期。桂芳徒自蠹。失爱在蛾眉。坐见芳时歇。憔悴空自嗤。

　　欧阳建

　　〈建。字坚石。渤海人。石崇甥。历山阳令、尚书郎、冯翊太守。永康元年。石崇劝淮南王诛赵王伦。事觉。建与崇见杀。有集二卷。〉

　　【答石崇赠诗】

　　於铄我舅。明德塞违。俾扞东藩。在徐之邳。载播其惠。载扬其威。济宽惟猛。方夏以绥。光启先业。增曜重晖。咨余冲人。艰苦攸离。过庭无闻。顽固匪移。寔赖慈诲。导之轨仪。仰遵嘉咏。俯蹈明规。如葛斯蔓。如樛之垂。旋机回度。逝者如流。日与月与。稔冉代周。自我之旷。载履春秋。瞻望遐路。邈矣其悠。心之云慕。思结绸缪。人亦有言。爱而勿劳。谁谓河广。曾不容刀。乃徂来迈。适此西郊。在乾之二。爰著兹爻。我遘君子。仰之弥高。严严其高。即之惟温。居盈思冲。在贵忘尊。纵酒嘉燕。自明及昏。无幽不研。靡奥不论。人乐其量。士感其敦。

　　【临终诗】

　　

　　伯阳适西戎。孔子欲居蛮。苟怀四方志。所在可游盘。况乃遭屯蹇。颠沛遇灾患。古人达机兆。策马游近关。咨余冲且暗。抱责守微官。潜图密已构。成此祸福端。恢恢六合间。四海一何宽。天网布纮纲。投足不获安。松柏隆冬悴。然后知岁寒。不涉太行险。谁知斯路难。真伪因事显。人情难豫关。穷达有定分。慷慨复何叹。上负慈母恩。痛酷摧心肝。下顾所怜女。恻恻心中酸。二子弃若遗。念皆遘凶残。不惜一身死。惟此如循环。执纸五情塞。挥笔涕汍澜。

　　何劭

　　〈劭。字敬祖。陈国夏阳人。晋太宰何曾次子。武帝即位。为散骑常侍。咸宁中。迁侍中。惠帝初为太子太师。累迁尚书左仆射。永康初。迁司徒。赵王伦篡位。以为太宰。永宁元年卒。有集二卷。〉

　　【洛水祖王公应诏诗】

　　穆穆圣王。体此慈仁。友于之至。通于明神。游宴绸缪。情恋所亲。薄云饯之。于洛之滨。嵩崖严严。洪流汤汤。春风动衿。归雁和鸣。我后响客。鼓瑟吹笙。举爵惟别。闻乐伤情。嘉宴既终。白日西归。群司告旋。鸾舆整绥。我皇重离。顿辔骖騑。临川永叹。酸涕沾颐。崇恩感物。左右同悲。

　　【赠张华诗】

　　四时更代谢。悬象迭卷舒。暮春忽复来。和风与节俱。俯临清泉涌。仰观嘉木敷。周旋我陋圃。西瞻广武庐。既贵不忘俭。处有能存无。镇俗在简约。树塞焉足摹。在昔同班司。今者并园墟。私愿偕黄发。逍遥综琴书。举爵茂阴下。携手共踌躇。奚用遗形骸。忘筌在得鱼。

　　【游仙诗】

　　青青陵上松。亭亭高山柏。光色冬夏茂。根柢无菜凋落。吉士怀真心。悟物思远托。扬志玄云际。流目瞩严石。羡昔王子乔。友道发伊洛。迢遽陵峻岳。连翩御飞鹤。抗迹遗万里。岂恋生民乐。长怀慕仙类。眇然心绵邈。

　　【杂诗】

　　秋风乘夕起。明月照高树。闲房来清气。广庭发晖素。静寂怆然叹。惆怅出游顾。仰视垣上草。俯察阶下露。心虚体自轻。飘遥若仙步。瞻彼陵上柏。想与神人遇。道深难可期。精微非所慕。勤思终遥夕。永言写情虑。

　　【诗】

　　亮无风云会。安能袭尘轨。  
　 


　　陆机

　　〈机。字士衡。吴郡人。武帝末。与弟云入洛。太傅杨骏辟为祭酒。惠帝即位。迁太子洗马、著作郎。历吴王晏郎中令。迁尚书中兵郎。赵王伦辅政。引为相国参军。大安元年。成都王颖起兵讨长沙王乂。假机后将军、河北大都督。二年。为颖所害。时年四十三。有晋记四卷、洛阳记一卷、集四十七卷。〉

　　◎乐府

　　【短歌行】

　　置酒高堂。悲歌临觞。人寿几何。逝如朝霜。时无重至。华不再阳。苹以春晖。兰以秋芳。来日苦短。去日苦长。今我不乐。蟋蟀在房。乐以会兴。悲以别章。岂曰无感。忧为子忘。我酒既旨。我肴既臧。短歌有咏。长夜无荒。

　　【秋胡行】

　　道虽一致。涂有万端。吉凶纷蔼。休咎之源。人鲜知命。命未易观。生亦何惜。功名所勤。

　　【陇西行】

　　我静如镜。民动如烟。事以形兆。应以象悬。岂曰无才。世鲜兴贤。

　　【日出东南隅行】

　　扶桑升朝晖。照此高台端。高台多妖丽。睿房出清颜。淑貌耀皎日。惠心清且闲。美目扬玉泽。蛾眉象翠翰。鲜肤一何润。秀色若可餐。窈窕多容仪。婉媚巧笑言。暮春春服成。粲粲绮与纨。金雀垂藻翘。琼佩结瑶璠。方驾扬清尘。濯足洛水澜。蔼蔼风云会。佳人一何繁。南崖充罗幕。北渚盈軿轩。清川含藻景。高岸被华丹。馥馥芳袖挥。冷冷纤指弹。悲歌吐清响。雅舞播幽兰。丹唇含九秋。妍迹陵七盘。赴曲迅惊鸿。蹈节如集鸾。绮态随颜变。沈姿无定源。俯仰纷阿那。顾步咸可欢。遗芳结飞飙。浮景映清湍。冶容不足咏。春游良可叹。

　　【挽歌诗三首】

　　卜择考休贞。嘉命咸在兹。夙驾警徒御。结辔顿重基。龙被广柳。前驱矫轻旗。殡宫何嘈嘈。哀响沸中闱。中闱且勿让。听我薤露诗。死生各异伦。祖载当有时。舍爵两楹位。启殡进灵轜。饮饯觞莫举。出宿归无期。帷衽旷遗影。栋宇与子辞。周亲咸奔凑。友朋自远来。翼翼飞轻轩。骎骎策素骐。按辔遵长薄。送子长夜台。呼子子不闻。泣子子不知。叹息重榇侧。念我畴昔时。三秋犹足收。万世安可思。殉没身易亡。救子非所能。含言言哽咽。挥涕涕流离。

　　流离亲友思。惆怅神不泰。素骖伫轜轩。玄驷骛飞盖。哀鸣兴殡宫。回迟悲野外。魂舆寂无响。但见冠与带。备物象平生。长旌谁为旆。悲风徽行轨。倾云结流霭。振策指灵丘。驾言从此逝。

　　重阜何崔嵬。玄庐窜其间。磅礴立四极。穹隆放苍天。侧听阴沟涌。卧观天进悬。圹宵何寥廓。大暮安可晨。人往有返岁。我行无归年。昔居四民宅。今托万鬼邻。昔为七尺躯。今成灰与尘，金玉素所佩。鸿万鬼邻。昔为七尺躯。今成灰与尘。金玉素所佩。鸿毛今不振。丰肌响蝼蚁。妍姿永夷泯。寿堂延魑魅。虚无自相宾。蝼蚁尔何怨。魑魅我何亲。拊心痛荼毒。永叹莫为陈。

　　【庶人挽歌辞】

　　死生各异方。照非神色袭。贵贱礼有差。外相盛已集。魂衣何盈盈。旟旐何习习。父母拊棺号。兄弟扶筵粒。灵轜动轇。龙首矫崔嵬。挽歌挟毂唱。嘈嘈一何悲。浮云中容与。飘风不能回。渊鱼仰失梁。征鸟俯坠飞。念彼平生时。延宾陟此帏。宾阶有邻迹。我降无登辉。

　　【又】

　　陶犬不知吠。瓦鸡焉能鸣。安寝重丘下。仰闻板筑声。

　　埏埴为涂车。束薪作萏灵。

　　【王侯挽歌辞】

　　辞孤魂虽有识。良接难为符。操心玄芒内。注血治鬼区。

　　【挽歌辞】

　　在昔良可悲。魂往一何慼。念我平生时。人道多拘役。

　　五常侵轨仪。夕气牵徽墨。随和之良聘。枝或鸩毒。

　　【长歌行】

　　逝矣经天日。悲哉带地川。寸阴无停晷。尺波岂徒旋。年往迅劲矢。时来亮急弦。远期鲜克及。盈数固希全。容华夙夜零。体泽坐自捐。兹物苟难停。吾寿安得延。俯仰逝将过。倏急几何间。慷慨亦焉诉。天道良自然。但恨功名薄。竹帛无所宣。迨及岁未暮。长歌乘我闲。

　　【君子行】

　　天道夷且简。人道险而难。休咎相乘蹑。翻覆若波澜。去疾苦不远。疑似实生患。近火固宜热。履冰岂恶寒。掇蜂灭天道。拾尘惑孔颜。逐臣尚何有。弃友焉足叹。福钟恒有兆。祸集非无端。天损未易辞。人益犹可欢。朗鉴岂远假。取之在倾冠。近情苦自信。君子防未然。

　　【从军行】

　　苦哉远征人。飘飘穷四遐。南陟五领巅。北戍长城阿。深五臣作谿。谷邈无底。崇山郁嵯峨。奋臂攀乔木。振迹涉流沙。隆暑固已惨。凉风严且苛。夏条集鲜澡。寒冰结冲波。胡马如云屯。越旗亦星罗。飞锋无绝影。鸣镝自相和。朝食不免胄。夕息常负戈。苦哉远征人。抚心悲如何。

　　【苦寒行】

　　北游幽朔城。凉野多险难。俯入穷谷底。仰陟高山盘。凝冰结重磵。积雪被长峦。阴雪兴严侧。悲风鸣树端。不睹白日景。但闻寒鸟喧。猛虎凭林啸。玄猿临岸欢。夕宿乔木下。惨怆恒鲜欢。渴饮坚冰浆。饥待零露餐。离思固已久。寤寐莫与言。剧哉行役人。慊慊恒苦寒。

　　【豫章行】

　　汛舟清川渚。遥望高山阴。川陆殊涂轨。懿亲将远寻。三荆欢同株。四鸟悲异林。乐会良自古。悼别岂独今。寄世将几何。日昃无停阴。前路既已。后涂随年侵。促促薄暮景。亹亹鲜克禁。曷为复以兹。曾是怀苦心。远节婴物浅。近情能不深。行矣保嘉福。景绝继以音。

　　【长安有狭邪行】

　　伊洛有歧路。歧路交朱轮。轻盖承华景。腾步蹑飞尘。鸣玉岂朴儒。凭轼皆俊民。烈心厉劲秋。丽服鲜芳春。余本倦游客。豪彦多旧亲。倾盖承芳讯。欲鸣当及晨。守一不足矜。歧路良可遵。规行无旷迹。矩步岂逮人。投足绪已尔。四时不必循。将遂殊涂轨。要子同归津。

　　【塘上行】

　　江蓠生幽渚。微芳不足宣。被蒙风雨会。移居华池边。发藻玉台下。垂影沧浪渊。沾润既已渥。结根奥且坚。四节逝不处。繁华难久鲜。淑气与时殒。馀芳随风捐。天道有迁易。人理无常全。男欢智倾愚。女爱衰避妍。不惜微躯退。但惧苍蝇前。愿君广末光。照妾薄暮年。

　　【折扬柳行】

　　邈矣垂天景。壮哉奋地雷。丰隆岂久响。华光但西聩。日落似有竟。时逝恒若催。仰悲朗月运。坐观璇盖回。盛门无再入。衰房莫苦开。人生固已短。出处鲜为谐。慷慨惟昔人。兴此千载怀。升龙悲绝处。葛藟变条枚。寤寐岂虚叹。曾是感与榷。弭意无足欢。愿言有馀哀。

　　【饮马长城窟行】

　　驱马陟阴山。山高马不前。往问阴山候。劲虏在燕然。戎车无停轨。旌旆屡徂迁。仰凭积雪严。俯涉坚冰川。冬来秋未反。去家邈以绵。猃狁亮未夷。征人岂徒旋。末德争称鸣。凶器无两全。师克薄赏行。军没微躯捐。将遵甘陈迹。收功单于旃。振旅劳归士。受爵藁街传。

　　【门有车马客行】

　　门有车马客。驾言发故乡。念君久不归。濡迹涉江湘。投袂赴门涂。揽衣不及裳。拊膺携客泣。掩泪叙温凉。借问邦族间。恻怆论存亡。亲友多零落。旧齿皆凋丧。市朝互迁易。城阙或丘荒。坟垄日月多。松柏郁芒芒。天道信崇替。人生安得长。慷慨惟平生。俯仰独悲伤。

　　【棹歌行】

　　迟迟暮春日。天气柔且嘉。元吉降初巳。濯秽游黄河。龙舟浮鹢首。羽旗藻葩。乘风宣飞景。逍遥戏中波。名讴激清唱。榜人纵棹歌。投纶沈洪川。飞缴入紫霞。

　　【太山吟】

　　太山一何高。迢迢造天庭。峻极周已远。曾云郁冥冥。梁甫亦有馆。蒿里亦有亭。幽涂延万鬼。神房集百灵。长吟太山侧。慷慨激楚声。

　　【梁甫吟】

　　玉衡既已骖。羲和若飞凌。四运循环转。寒暑自相承。冉冉年时暮。迢迢天路徵。招摇东北指。大火西南升。悲风无绝响。玄云互相仍。丰冰凭川结。零露弥天凝。年命时相逝。庆云鲜克乘。履信多愆期。思顺焉足凭。慷慨临川响。非此孰为兴。哀吟梁甫巅。慷慨独拊膺。

　　【东武吟行】

　　投迹短世间。高步长生闱。濯发冒云冠。浣身被羽衣。饥从韩众餐。寒就佚女栖。

　　【班婕妤】

　　婕妤去辞宠。淹留终不见。寄情在玉阶。托意惟团扇。春苔暗阶除。秋草芜高殿。黄昏履綦绝。愁来空雨面。

　　【驾言出北阙行】

　　驾言出北阙。踯躅遵山陵。长松何郁郁。丘墓互相承。念昔徂殁子。悠悠不可胜。安寝重冥庐。天壤莫能兴。人生何所促。忽如朝露凝。辛苦百年间。戚戚如履冰。仁智亦何补。迁化有明徵。求仙鲜克仙。太虚不可凌。良会罄美服。对酒宴同声。

　　【君子有所思行】

　　命驾登北山。延伫望城郭。廛里一何盛。街巷纷漠漠。甲第崇高闼。洞房结阿阁。曲池何湛湛。清川带华薄。邃宇列绮窗。兰室接罗幕。淑貌色斯升。哀音承颜作。人生诚行迈。容华随年落。善哉膏梁士。营生奥且博。宴安消灵根。酖毒不可恪。无以肉食资。取笑葵与藿。

　　【壮哉行】

　　萋萋春草生。王孙犹有情。差池燕始飞。夭袅桃始荣。灼灼桃悦色。飞飞燕弄声。檐上云结阴。涧下风吹清。幽树虽改观。终始在初生。松茑欢蔓延。樛葛欣累萦。眇然游宦子。悟言来未并。鼻感改朔气。心伤变节荣。侘傺岂徒然。澶漫绝音形。风来不可托。鸟去岂为听。

　　【悲哉行】

　　游客芳春林。春芳伤客心。和风飞清响。鲜云垂薄阴。蕙草饶淑气。时鸟多好音。翩翩鸣鸠羽。喈喈苍庚吟。幽兰盈通谷。长秀被高岑。女萝亦有托。蔓葛亦有寻。伤哉客游士。忧思一何深。目感随气草。耳悲咏时禽。寤寐多远念。缅然若飞沈。愿托归风响。寄言遗所钦。

　　【齐讴行】

　　营丘负海曲。沃野爽且平。洪川控河济。崇山入高冥。东被姑尢侧。南界联摄城。海物错万类。陆产尚千名。孟诸吞楚梦。百二侔秦京。惟师恢东表。桓后定周倾。天道有迭代。人道无久盈。鄙哉牛山叹。未及至人情。爽鸠苟已徂。吾子安得停。行行将复去。长存非所营。

　　【吴趋行】

　　楚妃且勿叹。齐娥且莫讴。四坐并清听。听我歌吴趋。吴趋自有始。请从阊门起。阊门何峨峨。飞阁跨通波。重栾承游极。回轩启曲阿。蔼蔼庆云被。冷冷鲜风通。山泽多藏育。土风清且嘉。泰伯导仁风。仲雍扬其波。穆穆延陵子。灼灼光诸华。王迹聩阳九。帝功兴四遐。大皇自富春。矫手顿世罗。邦彦应运兴。粲若春林葩。属城咸有士。吴邑最为多。八族未足侈。四姓实名家。文德熙淳懿。武功侔山河。礼让何济济。流化自滂沱。淑美难穷纪。商榷为此歌。

　　【前缓声歌】

　　游仙聚灵族。高会层城阿。长风万里举。庆云郁嵯峨。宓妃兴洛浦。王韩起太华。北徵瑶台女。南要湘川娥。肃肃霄驾动。翩翩翠盖罗。羽旗栖琼鸾。玉衡吐鸣和。太容挥高弦。洪崖发清歌。献酬既已周。轻举乘紫霞。揔辔扶桑枝。濯足汤谷波。清辉溢天门。垂庆惠皇家。

　　【董桃行】

　　和风习习薄林。柔条布叶垂阴。鸣鸠拂羽相寻。仓庚喈喈弄音。感时悼逝伤心。日月相追周旋。万里倏忽几年。人皆冉冉西迁。盛时一往不还。慷慨乖念凄然。昔为少年无忧。常郄秉烛夜游。翩翩宵征何求。于今知此有由。但为老去年遒。盛固有衰不疑。长夜冥冥无期。何不驱驰及时。聊乐永日自怡。赍此遗情何之。人生居世为安。岂若及时为欢。世道多故万端。忧虑纷错交颜。老行及之长叹。

　　【上留田行】

　　嗟行人之蔼蔼。骏马陟原风驰。轻舟泛川雷迈。寒往暑来相寻。零雪霏霏集宇。悲风徘徊入襟。岁华冉冉方除。我思缠绵未纾。感时悼逝凄如。

　　【燕歌行】

　　四时代序逝不追。寒我习习落叶飞。蟋蟀在堂露盈墀。念君远游常苦悲。君何缅然久不归。贱妾悠悠心无违。白日既没明灯辉。夜禽赴林匹鸟栖。双鸠关关宿河湄。忧来感物涕不晞。非君之念思为谁。别日何早会何迟。

　　【猛虎行】

　　渴不饮盗泉水。热不息恶木阴。恶木岂无枝。志士多苦心。整驾肃时命。杖策将远寻。饥食猛虎窟。寒栖野雀林。日归功未建。时往岁载阴。崇云临岸骇。鸣条随内吟。静言幽谷底。长啸高山岑。急弦无懦响。亮节难为音。人生诚未易。曷云开此衿。眷我耿介怀。俯仰愧古今。

　　【鞠歌行】

　　

　　朝云升。应龙攀。乘风远游腾云端。鼓钟歇。岂自欢。急弦高张思和弹。时希值。年夙愆。循己虽易人知难。王阳登。贡公欢。罕生既没国子叹。嗟千载。岂虚言。邈矣远念情忾然。

　　【顺东西门行】

　　出西门。望天庭。阳谷既虚崦嵫盈。感朝露。悲人生。逝者若斯安得停。桑枢戒。蟋蟀鸣。我今不乐岁聿征。迨未暮。及时平。置酒高堂宴友生。激郎笛。弹哀筝。取乐今日尽欢情。

　　【日重光行】

　　日重光。奈何天回薄。日重光。冉冉其游如飞征。日重光。今我日华华之盛。日重光。倏忽过。亦安停。日重光。盛往衰。亦必来。日重光。譬如四时。固恒相催。日重光。惟命有分可营。日重光。但惆怅才志。日重光。身没之后无遗名。

　　【月重轮行】

　　人生一时。月重轮。盛年安可持。月重轮。吉凶倚伏。百年莫我与期。临川曷悲悼。兹去不从肩。月重轮。功名不勖之。善哉。古人扬声。敷闻九服。身名流何穆。既自才难。既嘉运。亦易愆。俯仰行老。存没将何所观。志士慷慨独长叹。独长叹。

　　【百年歌十首】

　　一十时。颜如蕣华晔有晖。体如飘风行如飞。娈彼孺子相追随。终朝出游薄暮归。六情逸豫心无违。清酒将炮奈乐何。清酒将炙奈乐何。

　　二十时。肤体彩泽人理成。美目淑貌灼有荣。被服冠带丽且清。光车骏马游都城。高谈雅步何盈盈。清酒将炙奈乐何。清酒将炙奈乐何。

　　三十时。行成名立有令闻。力可扛鼎志干云。食如漏卮气如熏。辞家观国综典文。高冠素带焕翩纷。清酒将炙奈乐何。清酒将炙奈乐何。

　　四十时。体力克壮志方刚。跨州越郡还帝乡。出入承蝗拥大珰。清酒将炙奈乐何。清酒将炙奈乐何。

　　五十时。荷旄仗节镇邦家。彭钟嘈囋赵女歌。罗衣綷粲金翠华。言笑雅舞相经过。清酒将炙奈乐何。清酒将炙奈乐何。

　　六十时。年亦耆艾业亦隆。骖驾四牡入紫宫。轩冕婀那翠云中。子孙昌盛家道丰。清酒将炙奈乐何。清酒将炙奈乐何。

　　七十时。精爽颇损膂力愆。清水明镜不欲观。临乐对酒转无欢。揽形修发独长叹。

　　八十时。明已损目聪去耳。前言往行不复纪。辞官致禄归桑梓。安车驷马入旧里。乐事告张局面事始。

　　九十时。日告耽瘁月告衰。形体虽是志意非。言多谬误心多悲。子孙朝拜或问谁。指景玩日虑安危。感念平生泪交挥。

　　百岁时。盈数已登肌肉单。四支百节还相患。目若浊镜口垂涎。呼吸频蹙反侧难。茵褥滋味不复安。

　　【放歌行】

　　容华夙夜零。无故自消歇。

　　【诗】

　　【赠顾令文为宜春令诗】

　　蔼蔼芳林。有集惟狱。亹亹明哲。在彼鸿族。沦心浑无。游精大朴。播我徽猷。彼振玉。

　　彼玉之振。光于厥潜。大明贞观。重泉匪深。我有好爵。相尔在阴。翻飞名都。宰物于南。

　　礼弊则伪。朴散在华。人之秉夷。则是惠和。变风兴教。非德伊何。我友敬矣。俾人作歌。

　　交道虽博。好亦勤止。比志同契。惟予与子。三川既旷。江亦永矣。悠悠我思。托迈千里。

　　吉甫之役。清风既沈。非子之艳。诗谁云寻。我来自东。贻其好音。岂有桃李。恧子琼琛。将子无矧。属之翰林。娈彼静女。此惟我心。

　　【赠武昌太守夏少明诗】

　　穆穆君子。明德允迪。拊翼负海。翻飞上国。天子命之。曾是在服。西逾崤冈。北临河曲。

　　尔政既均。尔化既淳。旧清孔修。德以振人。雍雍鸣鹤。亦闻于天。释厥缁衣。爰集崇贤。

　　羽仪既奋。令问不已。庆云烟煴。鸿渐载起。峨峨紫闼。侯戾侯止。彤管有炜。纳言崇祉。

　　既考尔工。将胙尔庸。六君有命。俾守于东。允文允武。威灵以隆。之子于迈。介夫在戎。

　　悠悠武昌。在江之隈。吴未丧师。为蕃为畿。惟此惠君。人胥攸希。弈弈重光。照尔绣衣。

　　人道靡常。高会难期。之子于远。曷云归哉。心乎爱矣。永言怀之。瞻彼江介。惟用作诗。

　　【皇太子宴玄圃宣猷堂有令赋诗】

　　太子宴朝士於宣猷堂。遂命机赋诗。

　　三正迭绍。洪圣启运。自昔哲王。先天而顺。群辟崇替。降及近古。黄晖既渝。素灵承祜。乃眷斯顾。祚之宅土。三后始基。世武丕承。协风旁骇。天晷仰澄。淳曜六合。皇庆攸兴。自彼河汾。奄齐七政。时文惟晋。世笃其圣。钦翼昊天。对扬成命。九区克咸。讴歌以咏。皇上纂隆。经教弘道。于化既丰。在工载考。俯厘庶绩。仰荒大造。仪刑祖宗。妥绥天保。笃生我后。克明克秀。体辉重光。承规景数。茂德渊冲。天姿玉裕。蕞尔小臣。邈彼荒遐。弛厥负担。振缨承华。匪愿伊始。惟命之嘉。

　　【赠冯文罴迁斥丘令诗】

　　

　　於皇圣世。时文惟晋。受命自天。奄有黎献。阊阖既辟。承华再建。明明在上。有集惟彦。

　　奕奕冯生。哲问允迪。天保定子。靡德不铄。迈心玄旷。矫志崇邈。遵彼承华。其容灼灼。

　　嗟我人斯。戢翼江潭。有命集止。翻飞自南。出自幽谷。及尔同林。双情交映。遗物识心。人亦有言。交道实难。有頍者弁。千载一弹。今我与子。旷世齐欢。利断金石。气惠秋兰。

　　群黎未绥。帝用勤止。我求明德。肆于百里。佥曰尔谐。俾民是纪。乃眷北徂。对扬帝祉。

　　畴昔之游。好合缠绵。借曰未给。亦既三年。居陪华幄。出从朱轮。方骥齐镳。比迹同尘。

　　之子既命。四牡项领。遵涂远蹈。腾轨高骋。庆云扶质。清风承景。嗟我怀人。其迈惟永。

　　否泰有殊。穷达有违。及子春华。从尔秋晖。逝将去我。陟彼朔陲。非子之念。心孰为悲。

　　【答贾谧诗】

　　余昔为太子洗马。鲁公贾长渊以散骑常侍侍东宫积年。余出补吴王郎中令。元康六年入为尚书郎。鲁公赠诗一篇。作此答之云尔。

　　伊昔有皇。肇济黎蒸。先天创物。景命是膺。降及群后。迭毁迭兴。邈矣终古。崇替有徵。在汉之季。皇纲幅裂。大辰匿晖。金虎曜质。雄臣驰鹜。义夫赴节。释位挥戈。言谋王室。

　　王室之乱。靡邦不泯。如彼坠景。曾不可振。乃眷三哲。俾乂斯民。启土虽难。改物承天。

　　爰兹有魏。即宫天邑。吴实龙飞。刘亦岳立。干戈载扬。俎豆载戢。民劳师兴。国玩凯入。

　　天厌霸德。黄祚告衅。狱讼违魏。讴歌适晋。陈留归蕃。我皇登禅。庸岷嵇颡。三江改献。

　　赫矣隆晋。奄宅率土。对扬天人。有秩斯祜。惟公太宰。光翼二祖。诞育洪胄。纂戎于鲁。

　　东朝既建。淑问峨峨。我求明德。济同以和。鲁公戾止。衮服委蛇。思媚皇储。高步承华。

　　昔我逮兹。时惟下僚。及子栖迟。同林异条。年殊志比。服舛义稠。游跨三春。情固二秋。

　　祗承皇命。出纳无违。往践蕃朝。来步紫微。升降秘阁。我服载晖。孰云匪惧。仰肃明威。

　　分索则易。携手实难。念昔良游。兹焉永叹。公之云感。贻此音翰。蔚彼高藻。如玉如兰。

　　惟汉有木。曾不逾境。惟南有金。万邦作咏。民之胥好。捐狂厉圣。仪刑在昔。予闻子命。

　　【与弟清河云诗】

　　於穆予宗。禀精东狱。诞育祖考。造我南国。南国克靖。实繇洪绩。惟帝念功。载繁其锡。其锡惟何。玄冕衮衣。金石假乐。旄钺授威。匪威是信。称丕远德。奕世台衡。扶帝紫极。

　　笃生二昆。克明克俊。遵涂结辙。承风袭问。帝曰钦哉。纂戎列祚。双组式带。绶章载路。即命荆楚。对扬休顾。肇敏厥绩。武功聿举。烟煴芳素。绸缪江浒。昊天不吊。胡宁弃予。

　　嗟予人斯。胡德之微。阙彼遗轨。则此顽违。王事靡监。旍旆屡振。委籍奋戈。统厥征人。祁祁征人。载肃载闲。骙々戎马。有骃有翰。昔予翼考。惟斯伊抚。今予小子。缪寻末绪。有命自天。崇替靡常。王师乘运。席卷江湘。虽备官守。位从武臣。守局下列。譬彼飞尘。洪波电击。与众同湮。颠踣西夏。收迹旧京。俯惭堂构。仰懵先灵。孰云忍愧。寄之我情。

　　伊我俊弟。咨尔士龙。怀袭瑰玮。播殖清风。非德莫勤。非道莫弘。垂翼东畿。耀颖名邦。绵绵洪统。非尔孰崇。依依同生。恩笃情结。义存并济。胡乐之悦。愿尔偕老。携手黄发。

　　昔我西征。扼腕川湄。掩涕即路。挥袂长辞。六龙促节。逝不我待。自往迄兹。旷年八祀。悠悠我思。非尔焉在。昔并垂发。今也将老。衔哀茹慼。契阔充饱。嗟我人斯。胡恤之早。

　　天步多艰。性命难誓。常惧陨毙。孤魂殊裔。存不阜物。没不增壤。生若朝风。死犹绝景。视彼蜉蝣。方之乔客。眷此黄垆。譬之毙宅。匪身是吝。亮会伊惜。其惜伊何。言纡其思。其思伊何。悲彼旷载。

　　出车戒涂。言告言归。蓐食警驾。夙兴宵驰。濛雨之阴。炤月之辉。陵陵峻坂。川越洪漪。爰届爰止。步彼高堂。失尔朔迈。良愿中荒。我心永怀。匪悦匪康。

　　昔我斯逝。兄弟孔备。今予来思。我凋我瘁。昔我斯逝。族有馀荣。今我来思。堂有哀声。我行其道。鞠为茂草。我履其房。物存人亡。拊膺涕泣。血泪彷徨。

　　企伫朔路。言欢尔归。心存言宴。目想容辉。迫彼窀穸。载驱东路。系情桑梓。肆力丘墓。栖迟中流。心怀冈极。眷言顾这。使我心恻。

　　【皇太子赐燕诗】

　　

　　明明隆晋。茂德有赫。思媚上帝。配天光宅。诞育皇储。仪刑在昔。徽言时宣。福禄来格。劳谦降贵。肆敬下臣。肇彼先驱。翻成嘉宾。

　　【赠潘尼诗】

　　水会于海。云翔于天。道之所混。孰后孰先。及子虽殊。同升太玄。舍彼玄冕。袭此云冠。遗情市朝。永志丘园。静犹幽谷。动若挥兰。

　　【答潘尼诗】

　　於穆同心。如琼如琳。我东曰徂。来饯其琛。彼美潘生。实综我心。探子玉怀。畴尔惠音。

　　【祖会太极东堂诗】

　　帝谓御事。及尔同欢。我自嘉礼。以寿永观。思乐华殿。祗承圣颜。

　　【元康四年从皇太子祖会东堂诗】

　　巍巍皇代。奄宅九围。帝在在洛。克配紫微。八风应律。日月重晖。普历后宇。时罔不绥。

　　【讲《汉书》诗】

　　税驾金华。讲学秘馆。有集惟髦。芳风雅宴。

　　【祖道清正诗】

　　题。允藩克正。惟是喉舌。光翼明圣。

　　【赠潘岳诗】

　　佥曰吾生。明德惟允。

　　【诗】

　　恢恢天网。飞沈是收。受兹下臣。腾光清霄。

　　【诗】

　　瓮馀残酒。膝有横琴。

　　【赠冯文罴诗】

　　昔与二三子。游息承华南。拊翼同枝条。翻飞各异寻。苟无凌风翮。徘徊守故林。慷慨谁为感。愿言怀所钦。发轸清洛汭。驱马大河阴。伫立望朔涂。悠悠回且深。分索古所悲。志士多苦心。悲情临川结。苦言随风吟。愧无杂佩赠。良迅代兼金。夫子茂远猷。颖诚寄惠音。

　　【於承明作与弟士龙诗】

　　牵世婴时网。驾言远徂征。饮饯岂异族。亲戚弟与兄。婉娈居人思。纡郁游子情。明发遗安寐。晤言涕交缨。分途长林侧。挥袂万始亭。伫眄要遐景。倾耳玩馀声。南归憩永安。北迈顿承明。永安有昨轨。承明子弃予。俯仰悲林

　　【赠弟士龙诗】

　　行矣怨路长。惄焉作别促。指途悲有馀。临觞欢不足。我若西流水。子为东峙岳。慷慨逝言感。徘徊居情育。安得携手俱。契阔成騑服。

　　【赠尚书郎顾彦先诗二首】

　　大火贞朱光。积阳熙自南。望舒离金虎。屏医吐重阴。凄风迕时序。苦雨遂成霖。朝游忘轻羽。夕息忆重衾。感物百忧生。缠绵自相寻。与子隔萧墙。萧墙阻且深。形影旷不接。所托声与音。音声日夜阔。何用慰吾心。

　　朝游游层城。夕息旋直庐。迅雷中霄激。惊电光夜舒。玄云拖朱阁。振风薄绮疏。丰注溢修留。洪潦浸阶除。停阴结不解。通衢化为渠。沈稼湮梁颍。流民溯荆徐。眷言怀桑梓。无乃将为鱼。

　　【赠顾交趾公真诗】

　　

　　顾侯体明德。清风肃已迈。发迹翼藩后。改授抚南裔。伐鼓五领表。扬旌万里外。远绩不辞小。立德不在大。高山安足凌。巨海犹萦带。惆怅瞻飞驾。引领望归旆。

　　【答张士然诗】

　　洁身跻秘阁。秘阁峻且玄。终朝理文案。薄暮不遑眠。驾言巡明祀。致敬在祈年。逍遥春王圃。踯躅千亩田。回渠绕曲陌。通波扶直阡。嘉谷垂重颖。芳树发华颠。余固水乡士。摠辔临清渊。戚戚多远念。行行遂成篇。

　　【赠从兄车骑诗】

　　孤兽思故薮。离鸟悲旧林。翩翩游宦子。辛苦谁为心。仿佛谷水阳。婉娈昆山阴。营魄怀兹土。精爽若飞沈。寤寐靡安豫。愿言思所钦。感彼归途艰。使我怨慕深。安得忘归草。言树背与襟。斯言岂虚作。思鸟有悲音。

　　【为顾彦先赠妇诗二首】

　　

　　辞家远行游。悠悠三行里。京洛多凤尘。素衣化为缁。循身悼忧苦。感念同怀子。隆思乱心曲。沈欢滞不起。欢沈难克兴。心乱谁为理。愿假归鸿翼。翻飞浙江汜。

　　东南有思妇。长叹充幽闼。借问叹何为。佳人渺天末。游宦久不归。山川修且阔。形影参商乖。音息旷不达。离合非有常。譬彼弦与筈。愿保金石躯。慰妾长饥渴。

　　【为陆思远妇作诗】

　　二合兆嘉偶。女子礼有行。洁己入德门。终远母与兄。如何耽时宠。游宦忘归宁。虽为三载妇。顾景愧虚名。岁暮饶悲风。洞房凉且清。拊枕循薄质。非君谁见荣。离君多悲心。寤寐劳人情。敢忘桃李陋。侧想瑶与琼。

　　【为周夫人赠车骑诗】

　　碎碎织细练。为君作纟冓繻。君行岂有顾。意君是妾夫。昔者得君书。闻君在高平。今时得君书。闻君在京城。京城华丽所。璀璨多异人。男儿多远志。岂知妾念君。昔者与君别。岁律薄将暮。日月一何速。素秋坠湛露。湛露何冉冉。思君随岁晚。对食不能餐。临觞不能饭。

　　【祖道毕雍孙刘边仲潘正叔诗】

　　皇储延髦俊。多士出幽遐。过蒙时来运。与子游承华。执笏崇贤内。振缨层城阿。毕刘赞文武。潘生莅邦家。感别怀远人。愿言叹以嗟。

　　【赴太子洗马时作诗】

　　

　　希世无高符。营道无烈心。靖端肃有命。假楫越江潭。亲友赠予迈。挥泪广川阴。抚膺解携手。永叹结遗音。无迹有所匿。寂寞声必沈。肆目眇不及。缅然若双潜。南望泣玄渚。北迈涉长林。谷风拂修薄。油云医高岑。亹亹孤兽骋。嘤嘤思鸟吟。感物恋堂室。离思一何深。伫立慨我叹。寤寐涕盈衿。惜无怀归志。辛苦谁为心。

　　【赴洛道中作诗二首】

　　总辔登长路。呜咽辞密亲。借问子何之。世网婴我身。永叹遵北渚。遗思结南津。行行遂已远。野途旷无人。山泽纷纡馀。林薄杳阡眠。虎啸深谷底。鸡鸣高树巅。哀风中夜流。孤兽更我前。悲情触物感。沈思郁缠绵。伫立望故乡。顾影凄自怜。

　　远游越山川。山川修且广。振策陟崇丘。安辔遵平莽。夕息抱影寐。朝徂衔思往。顿辔倚高严。侧听悲风响。清露坠素辉。明月一何朗。抚枕不能寐。振衣独长想。

　　【东宫作诗】

　　羁旅远游宦。托身承华侧。抚剑遵铜辇。振缨尽只肃。岁月一何易。寒暑忽已革。载离多悲心。感物情凄恻。慷慨遗安豫。永叹废寝食。思乐乐难诱。曰归归未克。忧苦欲何为。缠绵胸与臆。仰瞻凌霄鸟。羡尔归飞翼。

　　【吴王郎中时从梁陈作诗】

　　在昔蒙嘉运。矫迹入崇贤。假翼鸣凤条。濯足升龙渊。玄冕无丑士。冶服使我妍。轻剑拂鞶厉。长缨丽且鲜。谁谓伏事浅。契阔逾三年。薄言肃后命。改服就藩臣。夙驾寻清轨。远游越梁陈。感物多远念。慷慨怀古人。

　　【拟行行重行行诗】

　　悠悠行迈远。戚戚忧思深。此思亦何思。思君徽与音。音徽日夜离。缅邈若飞沈。王鲔怀河岫。晨风思北林。游子眇天末。还期不可寻。惊飚褰反信。归云难寄音。伫立想万里。沈忧萃我心。揽衣有馀带。循形不盈衿。去去遗情累。安处抚清琴。

　　【拟今日良宴会诗】

　　闲夜命叹友。置酒迎风馆。齐僮梁甫吟。秦娥张女弹。哀音绕栋宇。遗响入云汉。四座咸同志。羽觞不可算。高谈一何绮。蔚若朝霞烂。人生无几何。为乐常苦晏。譬彼伺晨鸟。扬声当及旦。曷为恒忧苦。守此贫与贱。

　　【拟迢迢牵牛星诗】

　　昭昭清汉晖。粲粲光天步。牵牛西北回。织女东南顾。华容一何冶。挥手如振素。怨彼河无梁。悲此年岁暮。跂彼无良缘。睆焉不得度。引领望大川。双涕如沾露。

　　【拟涉江采芙蓉诗】

　　上山采琼蕊。穹谷饶芳兰。采采不盈掬。悠悠怀所欢。故乡一何旷。山川阻且难。沈思钟万里。踯躅独吟叹。

　　【拟青青河畔草诗】

　　靡靡江蓠草。熠熠生河侧。皎皎彼姝女。阿那当轩织。粲粲妖容姿。灼灼美颜色。良人游不归。偏栖独支翼。空房来悲风。中夜起叹息。

　　【拟明月何皎皎诗】

　　安寝北堂上。明月入我牖。照之有馀辉。揽之不盈手。凉风绕曲房。寒蝉鸣高柳。踟蹰感节物。我行永已久。游宦会无成。离思难常守。

　　【拟兰若生春阳诗】

　　嘉树生朝阳。凝霜封其条。执心守时信。岁寒终不凋。美人何其旷。灼灼在云霄。隆想弥年月。长啸入风飚。引领望天末。譬彼向阳翘。

　　【拟青青陵上柏诗】

　　冉冉高陵苹。习习随风翰。人生当几时。譬彼浊不澜。戚戚多滞念。置酒宴所欢。方驾振飞辔。远游入长安。名都一何绮。城阙郁盘桓。飞阁缨虹带。层台冒云冠。高门罗北阙。甲第椒与兰。侠客控绝景。都人骖玉轩。遨游放情愿。慷慨为谁叹。

　　【拟东城一何高诗】

　　西山何其峻。层曲郁崔嵬。零露弥天坠。蕙叶凭林衰。寒暑相因袭。时逝忽如颓。三闾结飞辔。大耋嗟落晖。曷为牵世务。中心若有违。京洛多妖丽。玉颜侔琼蕤。闲夜抚鸣琴。惠音清且悲。长歌赴促节。哀响逐高徽。一虽万夫叹。再唱梁尘飞。思为河曲鸟。双游沣水湄。

　　【拟西北有高楼诗】

　　高楼一何峻。迢迢峻而安。绮窗出尘冥。飞陛蹑云端。佳人抚琴瑟。纤手清且闲。芳气随风结。哀响馥若兰。玉容谁能顾。倾城在一弹。伫立望日昃。踯躅再三叹。不怨伫立久。但愿歌者欢。思驾归鸿羽。比翼双飞翰。

　　【拟庭中有奇树诗】

　　欢友兰时往。迢迢匿音徽。虞渊引绝景。四节逝若飞。芳草久已茂。佳人竟不归。踯躅遵林渚。惠风入我怀。感物恋所欢。采此欲贻谁。

　　【拟明月皎夜光诗】

　　岁暮凉风发。昊天肃明明。招摇西北指。天汉东南倾。朗月照闲房。蟋蟀吟户庭。翻翻归雁集。嘒嘒寒蝉鸣。畴昔同宴友。翰飞戾高冥。服美改声听。居愉遗旧情。织女无机杼。大梁不架楹。

　　【招隐诗】

　　明发心不夷。振衣聊踯躅。踯躅欲安之。幽人在浚谷。朝采南涧藻。夕息西山足。轻条象云构。密叶成翠幄。激楚伫兰林。回芳薄秀木。山溜何冷冷。飞泉漱鸣玉。哀音附灵波。颓响赴曾曲。至乐非有假。安事浇淳朴。富贵苟难图。税驾从所欲。

　　【遨游出西城诗】

　　遨游出西城。按辔循都邑。逝物随节改。时风肃且熠。迁化有常然。盛衰自相袭。靡靡年时改。冉冉老已及。行矣勉良图。使尔修名立。

　　【园葵诗二首】

　　种葵北园中。葵生郁萋萋。朝荣东北倾。夕颖西南晞。零露垂鲜泽。朗月耀其辉。时逝柔风戢。岁暮商猋飞。曾云无温夜。严霜有凝威。幸蒙高墉德。玄景荫素蕤。丰条并春盛。落叶后秋衰。庆彼晚凋福。忘此孤生悲。

　　翩翩晚凋葵。孤生寄北蕃。被蒙覆露惠。微躯后时残。庇足周一智。生理各万端。不若闻道易。但伤知命难。

　　【赠斥丘令冯文罴诗】

　　夙驾出东城。送子临江曲。密席接同志。羽觞飞酃渌。登楼望峻陂。时逝一何速。

　　与子别所期。耀灵缘扶木。

　　【赠顾彦先诗】

　　清夜不能寐。悲风入我轩。立影对孤躯。哀声应苦言。

　　【赠纪士诗】

　　琼环俟丰价。窈窕不自鬻。有美峨眉子。惠音清且淑。修姱协姝丽。华颜婉如玉。

　　【招隐诗二首】

　　驾言寻飞遁。山路郁盘桓。芳兰振蕙页。玉泉涌微澜。嘉卉献时服。灵术进朝餐。

　　寻山求逸民。穹谷幽且遐。清泉荡玉渚。文鱼跃中波。

　　【尸乡亭诗】

　　东游观巩洛。逍遥丘墓间。秋草漫长柯。寒木入云烟。发轸有夙宴。息驾无愚贤。

　　【为顾彦先作诗】

　　肃肃素秋节。湛湛浓露凝。太阳夙夜降。少阴忽已升。

　　【三月三日诗】

　　迟迟暮春日。天气柔且嘉。元吉隆初己。濯秽游黄河。

　　【东宫诗】

　　软颜收红蕊。玄鬓吐素华。冉冉逝将老。咄咄奈老何。

　　【春咏】

　　节运同可悲。莫若春气甚。和风未及燠。遗凉清且凛。

　　【诗】

　　太素卜令宅。希微启奥基。玄冲纂懿文。虚无承先师。

　　澄神玄漠流。栖心太素域。弭节欣高视。俟我大梦觉。

　　老蚕晚绩缩。老女晚嫁辱。曾不如老鼠。翻飞成编蝠。

　　轨迹未及安。长辔忽已整。道遐觉日短。忧深使心褊。

　　物情竞纷纭。至理自宜贯。达观傥不融。居然见真膺。

　　惆怅怀平素。岂乐于兹同。岂宴栖末景。游豫蹑馀踪。

　　佳谷垂金颖。

　　石龟尚怀海。我宁忘故乡。

　　夏靖

　　〈靖。字少明。历任武昌太守、豫章太守。有集二卷。〉

　　【答陆士衡诗】

　　大哉乾元。万品资生。陶育五常。惟浊惟清。猗欤君子。诞禀纯精。行归于周。忠笃允诚。允诚伊何。拔群出俗。恒若不修。抱此素朴。履谦居冲。恒若不足。上交不谄。下交不渎。倬彼云汉。於章于天。九五翻飞。利见大人。大人有命。是牧是招。时行则行。遂升东朝。东朝光光。天同其曜。匪徒一台。天同其照。其照尔德。又简尔才。将登三事。百揆是厘。据仁为本。仗义为舆。经纬三坟。错综众书。斟酌圣奥。与道卷舒。靡靡陆生。帝度其心。静恭夙夜。莫其德音。德音既莫。其美弥深。为物之主。为士之林。天作高山。大王荒之。荡荡荆土。子其康之。风俗未敦。子其臧这。群彦未叙。子其纲之。忝荣剖符。悠悠在兹。羔裘豹祛。有愧不能。乃眷我顾。爰贻休诗。嘉睹嘉藻。以为清规。敢铭妙言。终始永思。

　　顾秘

　　〈秘。字公真。历交州太守、吴兴太守。〉

　　【答陆机诗】

　　恢恢太素。万物初基。在昔哲人。观众济时。

　　崔寔

　　〈爵里不详。〉

　　【答陆机诗】

　　栖息高丘。  
　 


　　陆云

　　〈云。字士龙。少与兄机齐名。吴平。入洛。刺史周浚召为从事。以公府掾为太子舍人。出为浚仪令。拜吴王郎中令。入为尚书郎、中书侍郎。后为清河内史。大安二年。为成都王颖所害。年四十二。有陆子新书十卷、集十二卷。〉

　　【大将军宴会被命作诗】

　　皇皇帝祜。诞隆骏命。四祖正家。天禄保定。睿哲惟晋。世有明圣。如彼日月。万景攸正。

　　巍巍明圣。道隆自天。则明分爽。观象洞玄。陵风叶极。绝辉照渊。肃雍往播。福禄来臻。

　　在昔奸臣。称乱紫微。神风潜骇。有赫兹威。灵旗树旆。如电斯挥。致天子届。于河之沂。有命冉集。皇舆凯归。

　　颓纲既振。品物咸秩。神道见素。遗华反质。辰晷重光。协风应律。函复无尘。海外有谧。

　　芒芒宇宙。天地交泰。王在华堂。式宴嘉会。玄晖峻朗。翠云崇蔼。冕弁振缨。藻服垂带。

　　祁祁臣僚。有来雍雍。薄言载考。承颜下风。俯觌嘉客。仰瞻玉容。施己唯约。于礼斯丰。天锡难老。如岳之崇。

　　【征西大将军京陵王公会射堂皇太子见命作此诗】

　　芒芒太极。玄化烟煴。颓形成器。凌象垂文。大钧造物。庶类群分。先识经始。实综彝伦。

　　惟岳隆周。生甫及申。天鉴在晋。祚之降神。邈矣遐风。茂德有邻。永言配命。唯晋之镇。

　　厥镇伊何。实干心膂。文教内辅。武功外御。淮方未靖。帝曰攸序。公于出征。奄有南浦。

　　南海既宾。爰戢干戈。桃林释驾。天马婆娑。象齿南金。来格皇家。绝音协徽。宇宙告和。

　　玄纲峻极。天罔既绂。文武方升。允兹兼弘。峨峨高夏。有肃其凉。公侯戾止。騄骥龙骧。善问如林。在会锵锵。

　　祝融御节。火正缉熙。凯风徘徊。万物欣时。秩秩初筵。薄言在兹。嘉福介祜。

　　【太尉王公以九锡命大将军让公将还京邑祖饯赠此诗】

　　烈文辟公。时惟哲王。阐纵绝期。平显幽光。内实慎徽。缉熙有臧。出纠方慝。间督不扬。高山峻极。天造芒芒。

　　天子念功。大典光备。肃肃王命。宰臣莅事。穆矣渊让。遗功遂志。思我远猷。徽音孰嗣。

　　后命既灵。王人反旆。兴言出祖。饮饯于迈。旍旐泱泱。轺轩蔼蔼。和风弭尘。清晖映盖。

　　思乐中陵。言观其川。公王戾止。有车辚辚。伊谁云响。我有嘉宾。羽觞举酬。酢尔征人。

　　悠悠征人。四牡騑騑。发轸北京。振策紫微。昔乃云来。春林方辉。岁亦暮止。之子言归。道涂兴恋。伏载称徽。

　　圣泽既渥。嘉会暗暗。庭旅钟鼓。堂有瑟琴。飞辔清晖。扶桑移荫。视景秪慕。挥袂沾襟。娈彼同栖。悲尔异林。我有旨酒。以歌以吟。

　　【大安二年夏四月大将军出祖王羊二公於城南堂皇被命作此诗】

　　时文唯晋。天祚有祥。圣宰作弼。受言既臧。有赫斯庸。勋格昊苍。景物台晖。栋隆玉堂。

　　惟帝思庸。大兴光迪。圣敬远跻。神道玄邈。思媚三灵。诞膺天笃。嘉命既辱。王人言告。

　　翼翼王人。言告惟慕。公舆驾言。乃眷斯顾。华旂飞藻。鸣鸾振路。騑騑驷牡。嘘天载步。

　　我有高夏。如云斯薈。凋轩戾止。薄言嘉会。问谁在宴。惟俊惟乂。丰俎殷荐。献酬交泰。

　　攸攸昊天。南正兴言。朱明有晔。万叶翠繁。昌云垂天。凯风熙颜。王臣在此。贻宴于欢。

　　悬象西颓。虞渊纳景。嘉乐未晞。严驾已整。行矣征人。身乖路永。飞骖顾怀。华蝉引领。遗思北京。结辔台省。

　　【从事中郎张彦明为中护军奚世都为汲郡太守客将之官大将军崇贤之德既远而厚下之恩又隆非此离析有感圣皇既蒙引见又宴于后园感鹿鸣之宴乐咏鱼藻之凯歌而作是诗】

　　

　　思文有圣。睿哲配天。功济生黎。道合上玄。休命发挥。有集惟贤。哲彼寤宿。澄此在渊。

　　济济我士。实播令闻。王曰钦哉。余嘉乃勋。徽音孔硕。惠尔风云。穆此芳烈。肇扬清芬。

　　肃肃庶僚。祗服宠晖。肇被桃虫。假翼翻飞。出抚邦家。入翔紫微。有命既集。愿言永违。

　　思乐华堂。云构崇基。公王有酒。薄言响之。景曜徽芒。芳风咏时。宴尔宾傧。具乐于兹。

　　亹亹我王。丰恩允臧。我客戾止。饮酒公堂。自彼下僚。聿来有光。悲矣永言。指途逝将。形违展闼。景附华房。

　　开国承家。勿用小人。今我圣宰。实蕃斯仁。凌渊龙跃。披林凤振。正直既好。嘉礼式陈。振我远德。归于时民。

　　【赠汲郡太守诗】

　　於穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊乂。时亮庶官。

　　抑抑奚生。天笃其淳。芳颖兰挥。琼光玉振。沈机照物。妙思考神。思我善问。观德古人。

　　善问伊何。惠音孔韶。肇允衡门。翻飞宰朝。肃雍芳林。芬响凌霄。穆矣和风。育尔清休。

　　亦既有试。出宰邦家。之子于行。民固讴歌。风澄俗俭。化静世波。芒芒既庶。且乐于和。

　　我有好爵。既成尔服。入赞崇华。遂登帷幄。时文圣宰。天祚方谷。朔风徽止。鸿渐云狱。

　　悠悠斯民。三代直道。我求明德。惟奚攸考。缉熙晖章。天禄来保。惠心无兢。丰化有造。

　　乐只君子。茂德攸绥。嗟我怀人。式是言归。聿言来集。如翼斯挥。日予不惠。照尔清晖。

　　职思既殊。亦各有司。念我同僚。悲尔异事。之子之远。悠悠我思。虽无赠之。歌以言志。

　　【赠顾骠骑诗二首·有皇】

　　

　　有皇大晋。时文宪章。规天有光。矩地无疆。神笃斯祜。本显克昌。载生之隽。实惟祈阳。哲问宣猷。考茂其相。

　　於铄祈阳。诞钟天笃。清辉龙见。玄猷渊嘿。沈机响骇。幽神广觌。和以同人。归物时育。有大恶盈。谦以自牧。思我懿范。万民来服。

　　吴未丧师。天秩有庸。渊哉若人。弱冠休风。俯翼黄门。以德来忠。端秀蕃后。正色储宫。徽音铄颖。邈矣遐踪。

　　皇维南终。旧邦匪歆。委弁释位。如龙之潜。考槃穷谷。假乐丰林。子虽藏器。钟鼓有音。惠风往敬。庆问来寻。

　　济济元公。相惟天子。明明辟王。思隆多士。帝曰钦哉。有命集止。我咨四方。令问在尔。以朕大赍。乃膺嘉祉。聿来胥步。观国之纪。

　　惟皇建极。缉熙清曜。我有畯民。明德来照。大观在上。王假有庙。显允顾生。金声玉振。之子于升。利见大人。龙辉绝迹。有肃清尘。

　　清尘既彰。朝虚好爵。敬子侯度。慎徽百辟。予闻有命。德礼不易。嗟我怀人。瞻言永锡。丰佑东法。惟子之绩。

　　遵汶涉泗。言告同征。劲风宵烈。湛露朝零。云垂蔼下。泉冽清冷。哀哉行人。感物伤情。从子京邑。言观厥成。天保祚德。式谷以宁。

　　【赠顾骠骑诗二首·思文】

　　

　　思文祁阳。祁阳克畯。天锡纯嘏。宣兹义问。德音既烈。海外有奋。既奋斯音。祗敬厥德。昭治其家。覃及邦国。永肇仪刑。俾民惟则。

　　文王在上。太姒思齐。鲁侯克昌。亦赖令妻。鉴神有顾。苹蘩在斯。祁阳载天。作之伉俪。

　　在虞之胄。实惟有姚。颖艳玉秀。华茂桃夭。居显祗明。在灵格幽。清尘熠烁。淑心绸缪。爰及祁阳。惟德之周。

　　其德伊何。和贞虔告。师民履素。言谋虑度。钟鼓思乐。靖端夙效。考休攸嫔。来嫁于顾。

　　羔羊执贽。玉帛有辉。百两集止。之子于归。宗姻风从。娣侄云回。祁阳顾之。焕其盈闱。

　　既曰归止。式扬好音。言观河洲。有集于林。思乐葛藟。薄采其蕈。疾彼攸遂。乃孚惠心。惠心既孚。有恪中馈。敦此众斯。永锡嗣类。载延窈窕。用和寤寐。神之听之。胤祚来尔。

　　昔周之隆。有任有姒。内刑圣敬。外崇多士。今我淑人。实亮君子。亹亹翼翼。亦继斯祉。宜尔子孙。福禄盈止。

　　【赠鄱阳府君张仲膺诗】

　　神林何有。奇华妙实。皇朝如何。穷文极质。斌斌君子。升堂入室。太上有曜。子诞其辉。知机日难。子达其微。入辅帷幄。出御千里。滔滔江汉。南国之纪。

　　谒帝东堂。剖符南征。天子命我。车服以荣。何以润之。德被苍生。何以济之。威振群城。却愚以化。崇贤以仁。凤舒其翮。龙濯其鳞。忆彼荒薮。莫敢不宾。虽云旧邦。其命维新。

　　卞和南金。终始一色。显允君子。穷达一德。弘仁厉道。物究其极。古贤受爵。循墙虔恭。今哲居贵。履盈如冲。接新以化。爱旧以丰。隆此嘤鸣。惇彼谷风。

　　忠至宠加。孝至荣集。内崇南芬。外清名邑。炜炜棠棣。京增其华。猗猗桑梓。厥耀孔多。被绣昼行。昔人攸羡。阶云飞藻。孰与同粲。

　　人道伊何。难合易离。会如升峻。别如顺淇。嗟我怀人。曷云其来。贡言执手。涕既陨之。

　　【赠顾彦先】

　　玄黄挺秀。诞受至真。行该其高。德备其新。光莹之伟。隋卞同珍。腾都之骏。龙凤合尘。

　　皇皇明哲。应期继声。华暎殊域。实镇天庭。入辅出辅。

　　乾乾靡宁。夏发凉台。我雨我暑。冬违邦族。风霜是处。嗟彼独宿。谁与晤语。飘遥艰辛。非禹孰举。言念君子。怅惟心楚。

　　悠悠山川。骁骁征遐。陟升嶕峣。降涉洪波。言无不利。乘崄而嘉。人怀思虑。我保其和。

　　邂逅相遇。良愿乃从。不逢知己。谁济予躬。莫攀莫附。愧我高风。时过年迈。晻冉桑榆。晞光赖润。亦在斯须。假我夷涂。顿不忘驱。泛予津川。桴不失浮。无爱馀辉。遂暗东嵎。

　　幽幽东嵎。恋彼西归。瞻仪情感。聆音心悲。之子于迈。夙夜京畿。王事多难。仲焉徘徊。

　　【答顾秀才诗五章】

　　芒芒上玄。有物有则。厥初造命。立我艺则。爰兹族类。有觉先识。斯文未丧。诞育明德。

　　允矣顾生。载灵之和。沈根芳沼。濯秀兰波。渊翘戢颖。景茂凌华。惟是德心。是用闲邪。

　　德心伊何。行归于周。希高仰峻。企远怀悠。匪愿在明。靡倦斯幽。凡我同朋。瞻言清休。

　　慎终于远。俾民归厚。言若有行。及予携手。何以恤我。其仁孔有。心之云爱。隆敬其久。

　　既迈斯仁。亦迪兹文。藻不雕朴。华不变淳。有斐君子。如珪如璠。仰钦德类。依怀惠诠。式扬好问。邦家于宣。

　　【答大将军祭酒顾令文寺】

　　惟林有鸾。惟渊有螭。显允明德。实邦之基。先后陟恪。子配于兹。遵彼玉堂。受言遘之。

　　中原有轨。世鲜克蹈。先民有怀。子探其妙。心犹水鉴。函景内照。名若振炎。摅光外燿。

　　相彼水鉴。民胥攸临。矧曰明德。人谁弗钦。写我采颐。即尔澄心。义隆自古。好邈在今。

　　大人有作。兴云自天。之子于升。亦跃于渊。景曳清霄。响发鸣弦。义问弘集。淑风载鲜。

　　企予朔都。非子孰念。岂无弱翰。才不克赡。惠音聿来。琼华玉艳。无德不报。念辞惟忝。

　　【答吴王上将顾处微诗】

　　邈矣大昧。造化明明。物以曲全。人以直生。《类聚》百族。群分万形。员渊挺隋。方川吐琼。

　　蔼蔼洪族。天禄攸蕃。神绥厥本。道裕其源。条有丰叶。波无辍澜。烈风时播。芳响世繁。

　　曰繁曰赜。载德于兹。克文克敏。乃惠乃慈。遵彼洪流。薄言咏之。好是神契。聊与之期。

　　仁勇同宅。文武相纷。王谓御事。谁抚上军。於时翻飞。虎啸江汶。式遏不虞。俾也无尘。

　　三代既远。直道垂音。非齿焉尚。非德孰钦。赞仰自古。鲜曰在今。匪唯形交。殷荐其心。

　　心以殷荐。分以道成。祗服惠顾。畴此深情。亦有芳讯。薄载其诚。岂无春晖。兹焉可荣。

　　大道易闻。崇轨难袭。孰云匪衍。咎吝尢衍。敢谢不佞。栖山自戢。临篇焉愧。德輶辞辑。

　　翩彼日月。逝犹骇电。朝华未厌。夕风已扇。诗亦有悲。无几相见。怀德叹心。于焉东眷。

　　平津晚贡。贡公后徽。陟彼玉阶。黄发来升。灵卉三秀。芳草秋兴。唯颐清神。福禄是膺。

　　【赠顾尚书诗】

　　五狱降神。四渎炳灵。两仪钧陶。参和大成。兆光人伦。诞育至英。於显尚书。实惟我兄。行成世则。才为时生。体道既弘。大德允明。厥弘伊何。靡旷不遵。厥明伊何。靡妙不研。无索炤灼。有求幽玄。细微不错。毫荒以陈。积篑为山。纳流成渊。扶翘布华。养物作春。所肃以礼。所润以仁。宣质拔行。曜文八采。坚不可钻。清如凝水。方迹迎朖。蹈齐阙里。晞圣而惟。亦顾之子。彼弃芝英。玩此兰茝。异世同芳。其馥不已。有兰既馥。我风载清。能芬南岳。运芳北征。子有其德。人求其馨。逝此陋巷。薰彼紫庭。厥音不已。鼓钟有声。闻天之聪。譬之鹄鸣。天聪既招。我实惟彰。乘风之凤。眷言朝阳。披云藻绣。来此旧乡。谦光自抑。厥辉愈扬。丽容魋翕。孔好已张。既照平林。具我华英。华英已曜。馀光难延。会浅别速。哀以绍欣。追旷同少。暂和笑言。殊音合奏。曲异响连。绝我欢条。统我思因。根分来在。爱感往思。我非形景。有处有游。载离载会。且欢且忧。感彼远旷。吝此延娱。乐奏声哀。言发涕流。唯愿我子。德与福俱。亦天之佑。亦我之私。

　　【答兄平原诗】

　　伊我世族。太极降精。昔在上代。轩虞笃生。厥生伊何。流祚万龄。南狱有神。乃降厥灵。诞钟祖考。彻兹神明。运步玉衡。仰和太清。宾御四门。旁穆紫庭。紫庭既穆。威声爰振。厥振伊何。播化殊邻。清风攸被。率土归仁。彤弧所弯。万里无尘。功昭王府。帝庸厥勋。黄钺授征。锡命频繁。阚如虓虎。肃兹三军。光若辰跱。亮彼公门。仍世上司。芳流庆云。纯和所产。爰育仁昆。诞丰岐嶷。实昭令闻。令闻伊何。休音允臧。先公克构。乃崇斯堂。耀颖上京。发迹扶桑。戎车出征。时惟鹰扬。膺扬既昭。勋庸克迈。天子命我。镇弼于外。代作擀城。以表南裔。降灾匪蠲。景命颠沛。惟我贤昆。天姿秀生。含奇播越。明德惟馨。太阳散气。乃禀厥和。山川垂度。爰则厥遐。厥遐伊何。惟光惟大。惟大伊何。如岱如渭。恢此广渊。廓彼洪懿。弘道惇德。渊哉为器。统我先基。弱冠慷慨。将弘祖业。实崇奕世。咨予顽曚。蕞尔弱才。沈耀玄渚。挹庇云淇。陶化靡移。固陋于兹。瞻仰洪范。实忝先基。巍巍先基。重规累构。赫赫重光。遐风激鹜。昔我先公。爰造斯猷。今我六蔽。匪崇克扶。悠悠大道。载邈载遐。洋洋渊源。如海如河。昔我先公。斯纲斯纪。今我末嗣。乃倾乃圮。世业之颓。自予小子。仰愧灵丘。衔忧没齿。忧怀惟何。顾景惟尘。峨峨高踪。眇眇贸辰。明德继体。莫非哲人。今我顽鄙。规范靡遵。仍世载德。荒之予身。莫峻匪岳。有俊斯登。莫高匪云。有翼斯凌。矧我成基。匪克阶升。玄黄长坂。载寐载兴。岂敢惮行。哀此负乘。芒芒高山。自予颓之。济济德义。匪我怀之。终衔永负。于其愧而。昔予言旷。泛舟东川。衔忧告辞。挥泪海滨。羲阳趣驾。炎华电征。自我不见。邈哉八龄。悠思回望。寤言通灵。昔我往矣。辰在东嵎。今我于兹。日薄桑榆。衔艰遘愍。困瘁殷忧。哀矣我世。匪蒙灵休。开元迄兹。天迭兴微。震风隐骇。海水群飞。王旅南征。阐耀灵威。予昆乃播。爰集朔土。载离永久。其毒太苦。上帝休命。驾言其归。多我遘愍。振荡朔垂。羁系殊俗。初愿用违。严驾东征。肃迈林野。夕秣乘马。朝整仆旅。矫矫乘马。载驱载驰。漫漫长路。或降或阶。晨风夙零。朝不皇饥。倾景儵坠。夕不存罢。虽有丰草。匪释奔驷。虽有重阴。匪遑假寐。茕茕仆夫。悠悠遄征。经彼乔木。有鸟嘤呜。微物识侪。矧伊有情。乐兹棠棣。实欢友生。既至既觐。滞思旷年。年在旷纪。觐未浃辰。恨其永怀。忧心孔艰。天地永久。命也难长。生民忽霍。曷云其常。我之既存。靡绩靡纪。乾坤难并。寂焉其已。生若电激。没若川征。存愧松柏。逝惭生灵。匪吝性命。实悼徒生。苟克析薪。岂惮冥冥。瞻企皇极。徼福上天。冀我友生。要期永年。昔我先公。邦国攸兴。今我家道。绵绵莫承。昔我昆弟。如鸾如龙。今我友生。凋俊坠雄。家哲永徂。世业长终。华堂倾构。广宅颓墉。高门降衡。修庭树蓬。感物悲怀。怆矣其伤。惇仁泛爱。锡予好音。晞光怀宝。焕若南金。披华玩藻。晔若翰林。咏彼清声。被之瑟琴。味此殊响。慰之予心。弘懿忘鄙。命之反覆。敢投挑李。以报宝玉。冀凭光益。编诸末录。

　　【赠郑曼季诗四首·谷风】

　　

　　习习谷风。扇此暮春。玄泽坠润。灵华烟煴。高山炽景。乔木兴繁。兰波清涌。芳浒增源。感物兴想。念我怀人。

　　习习谷风。载穆其音。流芳鼓物。清尘拂林。霖雨嘉播。有渰凄阴。归鸿逝矣。玄鸟来吟。嗟我怀人。其居乐潜。明发有想。如结予心。

　　习习谷风。以温以凉。玄黄交泰。品物含章。潜介渊跃。飞鸟云翔。嗟我怀人。在津之梁。明发有思。凌波褰裳。

　　习习谷风。有集惟乔。嗟我怀人。於焉逍遥。鸾栖高冈。耳想云韶。拊翼坠夕。和鸣兴朝。我之思之。言怀其休。

　　习习谷风。其音孔嘉。所谓伊人。在谷之阿。虎质山啸。龙辉渊播。维南有箕。匪休其和。有捄天毕。戢尔滂沱。懿厥河汉。耽彼大华。明发有怀。我劳如何。

　　【赠郑曼季诗四首·鸣鹤】

　　

　　南衡惟岳。峻极昊苍。瞻彼江湘。惟水泱泱。清和有合。俊乂以藏。天保定尔。茂以琼光。景秀濛汜。颖逸扶桑。我之怀矣。休音峻扬。

　　穆穆休音。有来肃雍。沈波涌奥。渊芳馥风。傃虚养恬。照日遗踪。考槃遵渚。思乐潜龙。我之怀矣。寘尔华宫。

　　和璧在山。荆林玉润。之子于潜。清辉远振。克称輶德。作宝有晋。和声在林。羽仪未变。我之怀矣。有客来信。

　　风云有作。应通山渊。清琴启弹。宫商乘弦。类族知感。有命自天。夷叔希世。犹谓比肩。矧我与子。姤会斯年。我之怀居。其好缠绵。

　　古人有言。诗以宣心。我之怀矣。在彼北林。北林何有。於焕斯文。琼瑰非宝。尺牍成珍。丰华非妙。得意惟神。河鲂登俎。遭逢清川。

　　【赠郑曼季诗四首·高冈】

　　瞻彼高冈。有猗其桐。允也君子。实宝南江。员规启裕。沈矩履方。泳此明流。清澜川通。陟彼衡林。味其回芳。

　　馥矣回芳。绸缪中原。祁祁庶类。薄采其芬。栖迟泌丘。容与衡门。声播东汜。响溢南云。

　　穆穆阊阖。南端启籥。庶明以庸。帝听式阙。有凤于潜。在林栖翮。非予之祚。孰与好爵。

　　幽居玩物。顾景自颐。发愤潜帷。彷佛有思。予美亡此。终然肯来。企予与言。惟用作诗。

　　【答孙显世诗】

　　邈矣上祖。垂休万叶。广问弘被。崇轨峻蹑。高山克荒。大川利涉。繁兹惟祜。风连云接。

　　大人有作。二后利见。九功敷奏。七德殷荐。鼎实重饪。芳烈再扇。奕叶弘道。天禄来宴。

　　道弘振古。祚来替今。如彼在川。亦有浮沈。大韶既系。响比我音。岂曰荒止。涂弗克寻。

　　昌风改物。岂水易澜。百川总纪。四海合源。在彼焉取。聿来莫观。曾是褊心。敢忘丘园。员晖偏照。玄泽谬盈。发彼承华。顿此增城。托景灵云。倦游户庭。匪曰能之。实忝长婴。

　　焕矣金虎。袭我皇猷。孰云匪吝。仰愧苍流。往蹇来反。弭迹一丘。娈彼东朝。言即尔谋。

　　振振孙子。洪族之纪。志拟龙潜。德配麟趾。弘义朖节。克明峻轨。遵彼中皋。於穆不已。

　　於穆不已。大都是阶。之子于命。人应如颓。厚德时迈。协风允谐。惠此海湄。俾也可怀。

　　乃眷丘林。乐哉河曲。解绂投簪。披褐怀玉。遗情春台。托荫寒木。言念伊人。温其在谷。

　　道俟人行。辞以义辑。和容过表。余未云执。惠音高播。清风骏集。怀德形抚。

　　临篇景立。

　　【失题】

　　悠悠县象。昭回太素。清浊迭兴。升降启度。遗和既爽。季春告暮。朱明来思。青阳受煦。

　　日征月盈。天道变通。太初陶物。造化为功。四月惟夏。南征观方。凯风有集。飘遥南窗。思乐万物。观异知同。

　　有渰萋萋。甘雨未播。黍稷方华。中田多稼。庭槐振藻。园桃阿那。薄言观物。在堂知化。

　　蓬户惟情。玩物一室。明发有怀。念昔先哲。通梦幽人。彷佛遗烈。清晖在天。孰与永日。

　　乃启遗籍。思予大观。幽居傲物。顾景怡颜。况惟解舞。衡门重关。思媚古人。有怀良盘。沈曦含辉。芳烈如兰。

　　厥初生民。有物有类。自古有称。大宝以位。征徒式好。俊奔攸遂。启予有闻。诲尔达贵。

　　达贵伊何。天爵无荣。浑沦大昧。混其浊清。毁方遁象。遗顽履贞。道实藏器。景以昭形。

　　芒芒陋世。奚兢奚错。牧彼纷华。委之冲漠。漂志垂天。矫心冯阁。通好庄聃。仪刑有作。安得达人。顾予命薄。

　　【同前】

　　思乐芳林。言采其菊。衡薄遵涂。中原有菽。登彼修峦。在林寤宿。彷佛佳人。清颜如玉。

　　予美亡此。谁为适道。容与俟之。玄发方皓。踯躅山阿。玩此芳草。愿餐其颖。庶以遗老。

　　亹亹嘉时。飘忽弃予。有瞻逝深。永叹潜浒。登愿扶桑。抑结飞晷。伊人匪存。遗芳孰与。

　　精气为物。或降或升。徂落攸往。神奇有登。死生为徒。存亡曷胜。谓予不信。遗籍有徵。

　　间居外物。静言乐幽。绳枢增结。瓮牖绸缪。和神当春。清节为秋。天地则尔。户庭已悠。

　　嗟我怀人。悠悠其潜。念昔先烈。有怀所钦。骇情玩世。当允南金。琼辉邈矣。谁适为心。明发兴言。慷慨芳林。

　　【同前】

　　美哉良友。禀德坤灵。明照远鉴。幽微妍精。超迹皇英。质如瑶琼。赠我翰林。示我丹诚。道同契合。体异心并。自顷西徂。合于五楼。迟想欢嬿。观我良畴。亦既至止。愿言莫由。室迩入鬲。中情则忧。抱恨东游。神往形留。何以合志。寄之此诗。何以写思。记之斯辞。我心有矣。歌以赠之。无秘尔音。万我是贻。

　　【同前】

　　有美一人。芳问芬葩。嗟我钦羡。梦想光华。亦既至止。上下欣嘉。德馥秋兰。容茂春罗。淑似令娣。惟予陋何。虽有良友。朽木难加。爱乐朋规。赠以斯歌。皆能载之。其美孔多。嗟痛薄祜。并罹哀苦。堂构既崩。过庭莫睹。我悴西邻。子沈东土。契阔艰辛。谁与晤语。身滞情往。神游影处。发梦宵寐。以慰延伫。

　　【赠孙显世诗】

　　制动以静。秘景在隆。云根可栖。乐此隈岑。

　　【答兄平原诗】

　　悠悠涂可极。别促怨会长。衔思恋行迈。兴言在临觞。南津有绝济。北渚无河梁。神往同逝感。形留悲参商。衔轨若殊迹。牵牛非服箱。

　　【答张士然诗】

　　行迈越长川。飘遥冒风尘。通波激枉渚。悲风薄丘榛。修路无穷迹。井邑自相循。百城各异俗。千室非良邻。欢旧难假合。风土岂虚亲。感念桑梓域。仿佛眼中人。靡靡日夜远。眷眷怀苦辛。

　　【为顾彦先赠妇往返诗四首】

　　我在三川阳。子居五湖阴。山海一何旷。譬彼飞与沈。目想清惠姿。耳存淑媚音。独寐多远念。寤言抚空衿。彼美同怀子。非尔谁为心。

　　悠悠君行迈。茕茕妾独止。山河安可逾。永路隔万里。京师多妖冶。粲粲都人子。雅步袅纤腰。巧笑发皓齿。佳丽良可美。衰贱焉足纪。远蒙眷顾言。衔恩非望始。

　　翩翩飞蓬征。郁郁寒木荣。游止固殊性。浮沈岂一情。隆爱结在昔。信誓贯三灵。秉心金石固。岂从时俗倾。美目逝不顾。纤腰徒盈盈。何用结中款。仰指北辰星。

　　浮海难为水。游林难为观。容色贵及时。朝华忌日晏。皎皎彼姝子。灼灼怀春粲。西城善稚舞。总章饶清弹。鸣簧发丹唇。朱弦绕素腕。轻裾犹电挥。双袂如霞散。华容溢藻幄。哀响入云汉。知音世所希。非君谁能赞。弃置北辰星。问此玄龙焕。时暮复何言。华落理必贱。

　　【诗】

　　绿房含青实。金条悬白璆。俯仰随风倾。炜烨照清流。

　　【芙蓉诗】

　　盈盈荷上露。灼灼如明珠。

　　寝共织成被。絮以同攻绵。

　　夏摇比翼扇。冬坐比肩毡。

　　衣用双绢。寝无绛帱。

　　【诗】

　　逍遥近南畔。长啸作悲叹。

　　郑丰

　　〈丰。字曼季。为吴王文学。有集二卷。〉

　　【答陆士龙诗四首·鸳鸯】

　　

　　鸳鸯于飞。在江之浚。和音交畅。拊翼双起。朝游兰池。夕宿兰沚。清风翕习。扇彼兰茝。凌云高厉。载翔载止。

　　鸳鸯于飞。载飞载吟。有郁浚薮。实惟桂林。芳条高茂。华繁垂阴。爰翱爰翔。爰甜其南。有馥其芬。协我好音。

　　鸳鸯于飞。乘云高翔。有嘤其友。戢翼未翔。澹淡素波。容与趋倡。虽曰戢止。和音远扬。我有好爵。与子偕尝。鸳鸯于飞。徘徊翩翻。载颉载颃。顾侣鸣群。有郁兰皋。冽彼清源。驾言游之。聊乐我云。思与佳人。齐欢顺川。

　　鸳鸯于飞。或矫或游。习习谷风。扇彼清流。春草扬翘。鼋鱼沉浮。感物兴想。我心长忧。谁谓河广。曾不容舟。企予望之。搔首踟蹰。

　　鸳鸯于飞。载和其鸣。怀尔好音。寘我中情。人亦有言。心得遗形。授我木瓜。报尔瑶琼。匪系曰报。永好千龄。

　　【答陆士龙诗四首·兰林】

　　

　　瞻彼兰林。有翘其秀。有斐君子。邦之硕茂。厥德伊何。固天攸授。如川之源。如山之富。回流清渊。启襟开袖。缙绅晞风。民用胥附。

　　猗猗硕人。如玉如金。浚其明哲。克广德心。习习凯风。吹我棘林。飞鸮萃止。允怀好音。悠悠征徒。輶德鲜任。嗟我猗人。实味实耽。

　　在昔延州。鹄鸣江涯。今我陆子。旷世继奇。身乖千载。德音并驰。渐鸿遵渚。宛其羽仪。安得高风。腾翮天池。

　　飞龙蜿蜒。山谷气医。猛虎啸吟。清风高厉。情同来感。数乖身逝。夷鲍齐欢。专名故世。恺悌君子。民之攸暨。咨予遘时。千载同爱。

　　垂陇之会。匪诗不宣。嗟我怀人。斯恩殷勤。德音来讯。有蔚其文。趯趯儳免。匪迹不存。诚在心德。爱结忘言。

　　【答陆士龙诗四首·南山】

　　

　　陟彼南山。言采其萧。乐只君子。邦家之翘。克茂厥猷。至道是收。耽道以俭。广爱以周。嗟我怀人。永好千秋。

　　适彼江潭。言钓其鱮。有美硕人。自公退处。羔裘逍遥。輶德是举。白驹遁时。世事孰与。思我猗人。寘之晋序。有客信宿。独寐寤语。

　　天高地卑。玄黄烟煴。人道交泰。自昔先民。耽文合好。辅德与仁。管叔罕侨。旷世鲜邻。修组绝结。玄弁生尘。咨我与子。遘会当身。琴瑟在御。永爱缠绵。

　　瞻彼江澳。言咏其潭。所谓伊人。在川之阴。养和以泰。乐道之潜。锦衣尚絅。至乐是耽。兴言永思。系怀所钦。爱而不见。独寐寤吟。

　　诗以言志。先民是经。乃惠嘉讯。德音惟馨。钦咏繁藻。永结中情。华文伤实。世士所营。达人神化。反之混冥。交弃其数。言取其诚。思与哲人。独宝其贞。

　　【答陆士龙诗四首·中陵】

　　瞻彼中陵。兰蕙猗猗。显允君子。乐且有仪。沈仁育物。玄聪镜机。德充闱庭。名逸南畿。祁祁俊乂。言酌言依。

　　鼓钟于宫。百里震声。亹亹令问。归我伟贞。厥振伊何。骏奔以惊。厥问伊何。民胥以宁。有鹤在阴。非子谁鸣。我有好爵。非子孰盈。

　　潜龙遁初。有凤戢翚。王猷未泰。彝伦错违。皋门重管。资尔启扉。庶绩逌斁。非尔焉绥。翼翼京宇。尔瞻尔睎。民之胥望。如渴如饥。

　　德音来惠。覆玩三周。沈润渊洞。逸藻云浮。结心所亲。曷变曷渝。

　　路隔津梁。一韦限殊。终朝之思。三秋是逾。爱而不见。兴言踟蹰。

　　孙拯

　　〈拯。字显世。吴郡富春人。吴黄门郎。入晋为涿令。陆机为大都督。引为司马。及机被诬。收拯考掠。遂死狱中。有集二卷。〉

　　【赠陆士龙诗】

　　五龙戢号。云鸟纂纪。淳化既离。义风载始。轩冕垂容。文教乃理。奕奕洪族。盛德丰祀。

　　於赫皇吴。应天统元。丞相文烈。公光赞勋。九命皇耀。茂德弥勤。华黻袭藻。金石载振。

　　渊哉陆生。丕显洪胄。亦崇懿风。邈此弘裕。无竞厥德。丰光伊茂。文以义好。施以仁富。

　　山积惟峻。道隆名遐。潜景在渊。龙跃承华。既淑尔仪。谁不允嘉。有漼重渊。载清其波。

　　济济皇朝。峨峨髦士。序爵以贤。惟俊萃止。翩翻二宫。令问不已。乃迁华阁。皇典斯纪。

　　思文大谟。恢我王猷。清风肆穆。雅宪允休。迈彼江川。邈此北流。微言兰馥。玉藻云浮。遭时之险。虎宰滔天。凭德美重。絷此俊贤。休否既亨。名以德渊。清徽伊铄。赞之弥坚。

　　明明大象。玄鉴照微。显允君子。求福不回。善挹馀庆。险以德祈。澄浊以清。罔有不晖。

　　释彼短寄。乐此窈冥。形以神和。思以情新。青云方乘。芳饵可捐。达观在一。万物自宾。

　　制动以静。秘景在阴。灵根可栖。乐此隈岑。关楗重闭。谁和子音。

　　瞻彼晨风。思托茂林。  
　 


　　嵇绍

　　〈绍。字延祖。谯国铚人。嵇康子。十岁而孤。事母孝谨。累迁散骑常侍。永兴元年。惠帝大军败於荡阴。绍以身卫帝。遂见害。有集二卷。〉

　　【赠石季伦诗】

　　人生禀五常。中和为至德。嗜欲虽不同。伐生所不识。仁者安其身。不为外物惑。事故诚多端。未若酒之贼。内以损性命。烦辞伤轨则。屡饮致疲怠。清和自否塞。阳坚败楚军。长夜倾宗国。诗书著明戒。量体节饮食。远希彭聃寿。虚心处冲默。茹芝味醴泉。何为昏酒色。

　　嵇含

　　〈含。字君道。绍从子。家巩县毫丘。自号毫丘子。举秀才。除郎中。惠帝朝历任征西参军、中书侍郎。范阳王虓为征南将军镇许昌。以为从事中郎、襄阳太守。后奔镇南将军刘弘於襄阳。永兴三年弘卒。含为弘将郭励所杀。有集十卷。〉

　　【悦晴诗】

　　劲风归巽林。玄云起重基。朝霞炙琼树。夕影映玉芝。翔凤晞轻翮。应龙曝纤鬐。百谷偃而立。大木颠复持。

　　【伉俪诗】

　　余执百两辔。之子咏采蘩。我怜圣善色。尔悦慈姑颜。裁彼双丝绢。著以同功绵。夏摇比翼扇。冬卧蛩蛩毡。饥食并根粒。渴饮一流泉。朝蒸同心羹。暮庖比目鲜。挹用合卺酳。受以连理盘。朝采同本芝。夕掇骈穗兰。临轩树萱草。中庭植合欢。

　　【登高诗】

　　七月有七日。蠢动思登高。显首稀乾精。方类自相招。

　　【台中宴会诗】

　　殿中曰。炜炜群龙吐芳兰。谦谦君子美曾颜。

　　牵秀

　　〈秀。字成叔。武邑观津人。太康中为新安令。迁司空从事中郎。后为司空张华长史。惠帝时。进尚书。河间王颙以为平北将军。镇冯翊。永兴三年。为杨腾所杀。有集四卷。〉

　　【宴曜武堂诗】

　　沐浴洪流。饮服清芳。将结微根。永晞朝阳。恭承渥惠。庶无怠荒。

　　【祖孙楚诗】

　　受兹明命。作守西疆。

　　【四言诗】

　　乾道辅仁。坤德尚冲。

　　【诗】

　　高宗梦严穴。姬文兆渭滨。群分邈十里。感应用形神。

　　司马彪

　　〈彪。字绍统。河内温县人。泰始中为秘书郎。后拜散骑侍郎。惠帝末卒。年六十馀。有续《汉书》八十三卷、九州春秋十卷、《庄子》注二十一卷、《战略》二十卷、集四卷。〉

　　【赠山涛诗】

　　苕苕椅桐树。寄生於南岳。上凌青云霓。下临千仞谷。处身孤且危。於何托余足。昔也植朝阳。倾枝俟鸾鷟。今者绝世用。倥偬见迫束。班匠不我顾。牙旷不我录。焉得成琴瑟。何由扬妙曲。冉冉三光驰。逝者一何速。中夜不能寐。抚剑起踯躅。感彼孔圣叹。哀此年命促。卞和潜幽冥。谁能证奇璞。冀愿神龙来。扬光以见烛。

　　【赠山涛诗】

　　翩翩野青雀。受性孤且微。昔生三河侧。鼓翼帝王畿。

　　【诗】

　　百草应节生。含气有深浅。秋蓬独何辜。飘遥随风转。长飚一飞薄。吹我之四远。搔首望故株。邈然无由返。

　　【诗】

　　玉出阆风侧。珠生南海滨。奕奕不同阪。苏桂扬其芬。

　　烈烈玄飚起。粲粲繁霜凝。劲风回白雪。长川激素冰。

　　秋节良可悲。百华咸萎落。堂前柳随风。疏林树萧索。

　　左揽又翠羁。右抚犀象鞍。

　　泛泛江汉萍。飘荡永无根。

　　阮修

　　〈修。字宣子。陈留尉氏人。为鸿胪丞。转行军参军、太子洗马。永兴三年。避乱南行。被害。时年四十二。有集二卷。〉

　　【上巳会诗】

　　三春之季。岁惟嘉时。灵雨既零。风以散之。英华扇耀。翔鸟群嬉。澄澄绿水。澹澹其波。修岸逶迤。长川相过。聊且逍遥。其乐如何。坐此修筵。临彼素流。嘉肴既设。举爵献酬。弹筝弄琴。新声上浮。不有七德。知者所娱。清濑瀺灂。菱葭芬敷。沈此芳钩。引彼潜鱼。委饵芳美。君子戒诸。

　　左芬

　　〈芬。齐国临淄人。左思妹。泰始八年拜修仪。后为贵嫔。咸宁中尚有撰作。有集四卷。〉

　　【啄木诗】

　　南山有鸟。自名啄木。饥则啄树。暮则巢宿。无干於人。唯志所欲。此盖禽兽。性清者荣。性浊者辱。

　　【感离诗】

　　自我去膝下。倏忽逾再期。邈邈浸弥远。拜奉将何时。披省所赐告。寻玩悼离词。仿佛想容仪。欷歔不自持。何时当奉面。娱目於书诗。何以诉辛苦。告情於文辞。

　　左思

　　〈思。字太冲。齐国临淄人。妹芬为武帝贵嫔。泰始中。思为秘书郎。永宁中。齐王冏召为记室督。辞疾不就。有集五卷。〉

　　【悼离赠妹诗二首】

　　郁郁岱青。海渎所经。阴精神灵。为祥为祯。峨峨令妹。应期挺生。如兰之秀。如芝之荣。总角岐嶷。龆龀夙成。比德古烈。异世同声。

　　厥德伊何。塞渊其虑。厥声伊何。日新其誉。幽思泉涌。乃诗乃赋。飞翰云浮。擒藻星布。光曜邦族。名驰时路。翼翼群媛。是瞻是慕。

　　匪惟见慕。善诱善导。斟酌诸姬。言成典语。匪唯辞章。多才多巧。黼黻文绣。几微要妙。积德弥高。用心弥奥。伊我之闇。晞妹之曜。

　　惟我惟妹。寔惟同生。早丧先妣。恩百常情。女子有行。实远父兄。骨肉之思。固有归宁。何悟离拆。隔以天庭。自我不见。於今二龄。

　　岂唯二龄。相见未克。虽同京宇。殊邈异国。越鸟巢南。胡马仰北。自然之恋。禽兽罔革。仰瞻参商。沈忧内塞。何以抒怀。告情翰墨。

　　穆穆令妹。有德有言。才丽汉班。明朗楚樊。默识若记。下笔成篇。行显中闺。名播八蕃。

　　以兰之芳。以膏之明。永去骨肉。内充紫庭。至情至念。惟父惟兄。悲其生离。泣下交颈。

　　桓山之鸟。四子同巢。将飞将散。悲鸣忉忉。惟彼禽鸟。犹有号咷。况我同生。载忧载劳。

　　将离将别。置酒中堂。衔杯不饮。涕洟纵横。会日何短。隔日何长。仰瞻曜灵。爱此寸光。

　　何以为赠。勉以列图。何以为诫。申以诗书。去去在近。上下欷歔。含辞满胸。郁愤不舒。

　　燕燕之诗。伫立以泣。送尔涉涂。涕泗交集。云往雨绝。瞻望弗及。延伫中衢。愊忆呜唈。

　　既乖既离。驰情仿佛。何寝不梦。何行不想。静言永念。形留神往。优思成疚。结在精爽。

　　其思伊何。发言流泪。其疢伊何。寤寐惊悸。咏尔文辞。玩尔手笔。执书当面。聊以永日。

　　【咏史诗八首】

　　弱冠弄柔翰。卓荦观群书。著论准过秦。作赋拟子虚。边城苦鸣镝。羽檄飞京都。虽非甲胄士。畴昔览穰苴。长啸激清风。志若无东吴。铅刀贵一割。梦想骋良图。左眄澄江湘。右盻定羌胡。功成不受爵。长揖归田庐。

　　郁郁涧底松。离离山上苗。以彼径寸茎。荫此百尺条。世胄蹑高位。英俊沈下僚。地势使之然。由来非一朝。金张藉旧业。七叶珥汉貂。冯公岂不伟。白首不见招。

　　吾希段干木。偃息藩魏君。吾慕鲁仲连。谈笑却秦军。当世贵不羁。遭难能解纷。功成耻受赏。高节卓不群。临组不肯绁。对珪宁肯分。连玺曜前庭。比之犹浮云。

　　济济京城内。赫赫王侯居。冠盖荫四术。朱轮竟长衢。朝集金张馆。暮宿许史庐。南邻击钟磬。北里吹笙竽。寂寂杨子宅。门无卿相舆。寥寥空宇中。所讲在玄虚。言论准宣尼。辞赋拟相如。悠悠百世后。英名擅八区。

　　皓天舒白日。灵景耀神州。列宅紫宫里。飞宇若云浮。峨峨高门内。蔼蔼皆王侯。自非攀龙客。何为欻来游。被褐出阊阖。高步追许由。振衣千仞冈。濯足万里流。

　　荆轲饮燕市。酒酣气益震。哀歌和渐离。谓若傍无人。虽无壮士节。与世亦殊伦。高眄邈四海。豪石何足陈。贵者虽自贵。视之若埃尘。贱者虽自贱。重之若千钧。

　　主父宦不达。骨肉还相薄。卖臣困樵采。伉俪不安宅。陈平无产业。归来医负郭。长卿还成都。壁立何寥廓。四贤岂不伟。遗烈光篇籍。当其未遇时。忧在填沟壑。英雄有迍邅。由来自古昔。何世无奇才。遗之在草泽。

　　习习笼中鸟。举翮触四隅。落落穷巷士。抱影守空庐。出门无通路。枳棘塞中涂。计策弃不收。块若枯池鱼。外望无寸禄。内顾无斗储。亲戚还相蔑。朋友日夜疏。苏秦经游说。李斯西上书。俯仰生荣华。咄嗟复凋枯。饮河期满腹。贵足不愿馀。巢林栖一枝。可为达士模。

　　【咏史诗】

　　梁习持魏郎。秦兵不敢出。李牧为赵将。疆场得清谧。

　　【招隐诗二首】

　　杖策招隐士。荒涂横古今。严穴无结构。丘中有鸣琴。白雪停阴冈。丹葩曜阳林。石泉漱琼瑶。纤鳞或浮沈。非必丝与竹。山水有清音。何事待啸歌。灌木自悲吟。秋菊兼食侯粮。幽兰间重救。踌躇足力烦。聊欲投吾簪。

　　经始东山庐。果下自成榛。前有寒泉井。聊可莹心神。峭茜青葱间。竹柏得其真。弱叶栖霜雪。飞荣流馀津。爵服无常玩。好恶有屈伸。结绶生缠牵。弹冠去埃尘。惠连非君屈。首阳非吾仁。相与观所尚。逍遥撰良辰。

　　【杂诗】

　　

　　秋风何冽冽。白露为朝霜。柔条旦夕劲。绿叶日夜黄。明月出云崖。皦皦流素光。披轩临前庭。嗷嗷晨雁翔。高志局四海。块然守空堂。壮齿不恒居。岁暮常慨慷。

　　【娇女诗】

　　吾家有娇女。皎皎颇白皙。小字为纨素。口齿自清历。鬓发覆广额。双耳似连璧。明朝弄梳台。黛眉类扫迹。浓朱衍丹唇。黄吻澜漫赤。娇语若连琐。忿速乃明忄画。握笔利彤管。篆刻未期益。执书爱绨素。诵习矜所获。其姊字惠芳。面目灿如画。轻妆喜楼边。临镜忘纺绩。举觯拟京兆。立的成复易。玩弄眉颊间。剧兼机杼役。从容好赵舞。延袖象飞翮。上下弦柱际。文史辄卷襞。顾眄屏风画。如见已指擿。丹青日尘暗。明义为隐赜。驰鹜翔园林。果下皆生摘。红葩掇紫带。萍实骤抵掷。贪华风雨中。倏忽数百适。务蹑霜雪戏。重綦常累积。并心注肴馔。端坐理盘槅。翰墨戢函按。相与数离逖。动为炉钲屈。屣履任之适。心为荼荈剧。吹嘘对鼎钅历。脂腻漫白袖。烟薰染阿锡。衣被皆重池。难与沈水碧。任其孺子意。羞受长者责。瞥闻当与杖。掩泪俱向壁。

　　张翰

　　〈翰。字季鹰。吴郡人。吴大鸿胪俨之子。齐王冋辟为大司马东曹掾。弃官归。年五十七卒。有集二卷。〉

　　【赠张弋阳诗】

　　时道玄旷。阶轨难寻。散缨放冕。负剑长吟。昆弟等志。托兹幽林。玄墨澄气。虚静和心。

　　惟我友爱。缠绵往昔。易尚去俗。携手林薄。轻露给朝。遗英饱夕。逍遥永日。何求何索。

　　潜光重阴。抱悴如荣。绝路既续。舍我遐征。朿带皇域。升降都城。爰赖爰慕。忡予中情。

　　负薪弗克。耕者妨力。仲仪弹弦。顾瞻先职。遗其绵绵。忧心惨恻。乃抗乃拔。释我绕邑。

　　将逝命驾。陟彼郊圻。和鸾摇响。载驱载驰。言告分别。言告言归。心怨辞苦。张高弦哀。

　　杨柳可卷。去在斯时。流液可年。岂云旋归。行役必偕。伤我长离。借喻孤禽。矜翼翩栖。

　　昔我惟乐。群居多跱。今我斯怀。缠绵万里。人亦有分。或通或否。行矣免致。我诚永已。

　　【周小史诗】

　　翩翩周生。婉娈幼童。年十有五。如日在东。香肤柔泽。素质参红。团辅圆颐。菡萏芙蓉。尔刑既淑。尔服亦鲜。轻车随风。飞雾流烟。转侧猗靡。顾盻便妍。和颜善笑。美口善言。

　　【杂诗三首】

　　暮春和气应。白日照园林。青条若总翠。黄华如散金。嘉卉亮有观。顾此难久耽。延颈无良涂。顿足托幽深。荣与壮俱去。贱与老相寻。观乐不照颜。惨怆发讴吟。讴吟何嗟及。古人可慰心。

　　东邻有一树。三纪裁可拱。无花复无实。亭亭云中竦。隟禽不为巢。短翮莫肯任。

　　忽有一飞鸟。五杂英华华。一鸣众鸟至。再鸣众鸟罗。长鸣摇羽翼。百鸟互相和。

　　【思吴江歌】

　　

　　秋风起兮佳景时。吴江水兮鲈鱼肥。三千里兮安未归。恨难得兮仰天悲。

　　张载

　　〈载。字孟阳。安平灌津人。太康中为著作佐郎。转太子中舍人。迁乐安相、弘农太守。长沙王冋请为记督。拜中书侍郎。复领著作。称疾归。卒。有集七卷。〉

　　【赠司隶傅咸诗】

　　皇灵阐曜。流英敷醇。苞光含素。以授哲人。於赫洪烈。实子厥真。虑该道机。思穷妙神。汪穆其度。焕蔚其文。实茂成秋。华繁荣春。清藻既振。乃郁乃彬。德风云畅。休声响震。

　　侔踪古昔。越轨曩朝。外骇方域。内冠皇僚。峨峨峻极。谁其能超。出莅宰守。播化丞苗。入毗帝猷。翼赞均陶。道殊颜孔。勋拟伊皋。

　　太上立本。至虚是崇。猗欤清规。允迪斯冲。韬纳无方。以光徽融。嗟我昏曚。怀贤仰风。

　　思存豫属。厕于末徒。沐浴芳源。仪形训模。重仞幽秘。愿陟其涂。

　　彼海汤汤。涓流所归。鳞宗龙翔。鸟慕凤飞。瞻顾高景。曷云能违。未见君子。载渴载饥。

　　【诗】

　　太谷石榴。木滋之最。肤如凝脂。汁如清濑。江南都蔗。张掖丰柿。三巴黄甘。瓜州素柰。凡此数品。殊美绝快。渴者所思。铭之裳带。

　　【登成都白菟楼诗】

　　重城结曲阿。飞宇起层楼。累栋出云表。峣临太虚。高轩启朱扉。回望畅八隅。西瞻岷山领。嵯峨似荆巫。蹲鸱蔽地生。原隰殖嘉蔬。虽遇尧汤世。民食恒有馀。郁郁小城中。岌岌百族居。街术纷绮错。高甍夹长衢。借问杨子宅。想见长卿庐。程卓累千金。骄侈拟五侯。门有连骑客。翠带腰吴钩。鼎食随时进。百和妙且殊。披林采秋橘。临江钓春鱼。黑子过龙醢。果馔逾蟹蝑。芳茶冠六清。溢味播九区。人生苟安乐。兹土聊可娱。

　　【赠虞显度诗】

　　畴昔协兰芳。缱绻在华年。嘉好结平素。分著寮友前。谓得终遐日。绸缪永周旋。吾子遭不造。遘闵丁忧艰。俾我失良朋。谁与吐话言。一日为三秋。岁况乃三年。离居一何阔。结思如回川。

　　【招隐诗】

　　出处虽殊途。居然有轻易。山林有悔恪。人间实多累。鹓雏翔穹冥。蒲且不能视。鹳鹭遵皋渚。数为矰所系。隐显虽在心。彼我共一地。不见巫山火。芝艾岂相离。去来捐时俗。超然辞世伪。得意在丘中。安事愚与智。

　　【七哀诗二首】

　　北芒何垒垒。高陵有四五。借问谁家坟。皆云汉世主。恭遥相望。原陵郁膴々。季世丧乱起。贼盗如豺虎。毁壤过一抔。便房启幽户。珠柙离玉体。珍宝见剽虏。园寝化为墟。周墉无遗堵。蒙茏荆棘生。蹊迳登童竖。狐兔窟其中。芜秽不复扫。颓陇并垦发。萌隶营农圃。昔为万乘君。今为丘中土。感彼雍门言。凄怆哀今古。

　　秋风吐商气。萧瑟扫前林。阳鸟收和响。寒蝉无馀音。白露中夜结。木落柯条森。先光驰北陆。浮景忽西沈。顾望无所见。唯睹松柏阴。肃肃高桐枝。翩翩栖孤禽。仰听离鸿鸣。俯闻蜻蛚吟。哀人易感伤。触物增悲心。丘陇日已远。缠绵弥思深。忧来令发白。谁云愁可任。徘徊向长风。泪下沾衣襟。

　　【霖雨诗】

　　霏雨馀旬朔。濛昧日夜坠。何以解愁怀。置酒招亲类。啾啾丝竹作。伶人奏奇秘。悲歌结流风。逸响回秋气。

　　【拟四愁诗四首】

　　我所思兮在南巢。欲往从之巫山高。登崖远望涕泗交。我之怀矣心伤劳。佳人遗我筒中布。何以赠之流黄素。愿因飘风超远路。终然莫致增永慕。

　　我所思兮在朔湄。欲往从之白雪霏。登崖永眺涕泗颓。我之怀矣心伤悲。佳人遗我云中翮。何以赠之连城璧。愿因归鸿超遐隔。终然莫致增永积。

　　我所思兮在陇原。欲往从之隔秦山。登崖远望涕泗连。我之怀矣心伤烦。佳人遗我双角端。何以赠之雕玉环。愿因行云超重峦。终然莫致增永叹。

　　我所思兮在营州。欲往从之路阻修。登崖远望涕泗流。我之怀矣心伤忧。佳人遗我绿绮琴。何以赠之双南金。愿因流波超重深。终然莫致增永吟。

　　【述怀诗】

　　跋涉山川。千里告辞。杨了哭歧。墨氏感丝。云乖雨绝。心乎怆而。

　　【诗】

　　灵象运天机。日月如激电。秋风兼夜戒。微霜凄旧院。嘉木殒兰圃。芳草悴之菀。嘤嘤南翔雁。翩翩辞归燕。玉肌随爪素。嘘气应口见。敛襟思轻衣。出入忘华扇。睹物识时移。顾已知节变。

　　【诗】

　　白日随天回。皦皦圆如规。踊跃汤谷中。上登扶桑枝。

　　【诗】

　　十日出汤谷。弭节驰万里。经天曜四海。倏忽潜濛汜。

　　【诗】

　　气力渐衰损。鬓发终以皓。昔为春月华。今为秋日草。

　　【送钟参军诗】

　　善见理不拔。阐道播徽容。

　　【赠棘子琰诗】

　　輶车运在轮。飞骨须六翮。

　　【泛湖诗】

　　春菰芽露碧。水荇叶连青。

　　【登台诗】

　　远望涕泗流。

　　张协

　　〈协。字景阳。载弟。辟公府掾。转秘书郎。补华阴令。历征北从事中郎。入为中书侍郎。转河间内史。以乱屏居草泽。属咏自娱。永嘉初。征为黄门侍郎。不就。有集四卷。〉

　　【咏史】

　　昔在西京时。朝野多欢娱。蔼蔼东都门。群公祖二疏。朱轩曜金城。供帐临长衢。达人知止足。遗荣忽如无。抽簪解朝衣。散发归海隅。行人为陨涕。贤哉此大夫。挥金乐当年。岁暮不留储。顾谓四座宾。多财为累愚。清风激万代。名与天壤俱。咄此蝉冕客。君绅宜见书。

　　【杂诗十首】

　　秋夜凉风起。清气荡暄浊。蜻蛚吟阶下。飞蛾拂明烛。君子从远役。佳人守茕独。离居几何时。选购燧忽改木。房栊无行迹。庭草萋以绿。青苔依空墙。蜘蛛纲四屋。感物多所怀。沈忧结心曲。

　　大火流坤维。白日驰西陆。浮阳映翠林。回飚扇绿竹。飞雨洒朝兰。轻露栖业菊。龙蛰暄气凝。天高万物肃。弱条不重结。芳蕤岂再馥。人生瀛海内。忽如鸟过目。川上之欢逝。前修以自勖。

　　金风扇素节。丹霞启阴期。腾云似涌烟。密雨如散丝。寒花发黄采。秋草含录滋。间居玩万物。离群恋所思。案无萧氏牍。庭无贡公綦。高尚遗王侯。道积自成基。至人不婴物。馀风足染时。

　　朝霞迎白日。丹气临旸谷。医医结繁云。森森散雨足。轻风摧劲草。凝霜竦高木。密叶日夜疏。业林森如束。畴昔欢时迟。晚节悲年促。岁暮怀百忧。将从季主卜。

　　昔我资章甫。聊以适诸越。行行入幽荒。瓯骆从祝发。穷年非所用。此货将安设。瓴甋夸玙璠。鱼目笑明月。不见郢中歌。能否居然别。阳春无和者。巴人皆下节。流俗多昏迷。此理谁能察。

　　朝登鲁阳关。狭路峭且深。流涧万馀丈。围木数千寻。咆虎响穷山。鸣鹤聒空林。凄风为我啸。百籁坐自吟。感物多思情。在险易常心。劫来戒不虞。挺辔越飞岑。王阳驱九折。周文走岑崟。经阻贵勿迟。此理著来今。

　　此乡非吾地。此郭非吾城。羁旅无定心。翩翩如悬旌。出睹军马阵。入闻鞞鼓声。常惧羽檄飞。神武一朝征。长铗鸣鞘中。烽火列边亭。舍我衡门衣。更被缦胡缨。畴昔怀微志。帷幕窍所经。何必操干戈。堂上有奇兵。折冲樽俎间。制胜在两楹。巧迟不足称。拙速乃垂名。

　　述职投边城。羁束戎旅间。下车如昨日。望舒四五圆。借问此何时。胡蝶飞南园。流波恋旧浦。行云思故山。闽越衣文蛇。胡马愿度燕。风土安所习。由来有固然。

　　结宇穷冈曲。耦耕幽薮阴。荒庭寂以间。幽岫峭且深。凄风起东谷。有渰兴南岑。虽无箕毕期。肤寸自成霖。泽雉登垄雊。寒猿拥条吟。溪壑无人迹。荒楚郁萧森。投耒循岸垂。时闻樵采音。重基可拟志。回渊可比心。养真尚我为。道胜贵陆沈。游思竹素园。寄辞翰墨林。

　　墨蜧跃重渊。商羊儛野庭。飞廉应南箕。丰隆迎号屏。云根临八极。雨足洒四溟。霖沥过二旬。散漫亚九龄。阶下伏拉涌。堂上水衣生。洪潦浩方割。人怀昏垫情。沈液漱陈根。绿叶腐秋茎。里无曲突烟。路无行轮声。环堵自颓毁。垣闾不隐形。尺烬重寻桂。红粒贵瑶琼。君子守固穷。在约不爽贞。虽荣田方赠。惭为沟壑名。取志於陵子。比足黔娄生。

　　【杂诗】

　　太昊启东节。春郊礼青祗。鹰化日夜分。雷动寒暑离。飞泽洗冬条。浮飚解春澌。采虹缨高云。文虬鸣阴池。冲气扇九垠。苍生衍四垂。时至万实成。化周天地移。

　　【游仙诗】

　　峥嵘玄圃深。嵯峨天领峭。亭馆笼云构。修梁流三曜。兰葩盖领披。清风绿隟啸。

　　【诗】

　　天气清和。野有甘瓜。

　　【采菱鸿】

　　乘鹢舟兮为水嬉。临芳洲兮拔灵芝。  
　 

　　闾丘冲

　　〈冲。字宾卿。高平人。为太傅长史。怀帝初为光禄勋。有集二卷。〉

　　【三月三日应诏诗二首】

　　暮春之月。春服既成。阳升土润。冰涣川盈。馀萌达壤。嘉木敷荣。后皇宣游。既宴且宁。光光华辇。诜诜从臣。微风扇秽。朝露医尘。上荫丹幄。下藉文茵。临川挹盥。濯故洁新。俯镜清流。仰睇天津。蔼蔼华林。严严景阳。业业峻宇。奕奕飞梁。垂荫倒景。若沈若翔。

　　浩浩白水。泛泛龙舟。皇在灵沼百辟同游。击棹清歌。鼓枻行酬。闻乐咸和。具醉斯柔。在昔帝虞。德被遐荒。干戚在庭。苗民来王。今我哲后。古圣齐芳。惠此中国。以绥四方。元首既明。股肱惟良。乐酒今日。君子惟康。

　　【招隐诗】

　　大道旷且夷。蹊路安足寻。经世有险易。隐显处存心。嗟哉严岫士。归来从所钦。

　　曹摅

　　〈摅。字颜远。谯国人。初补临淄令。转洛阳令。齐王冏辅政。摅与左思俱为记室。惠帝末。起为襄城太守。永嘉二年为征南司马。讨流人王回。败死。有集三卷。〉

　　【赠韩德真诗四章】

　　赫赫显族。冠盖峨峨。葛延王室。如地之岳。如天之河。爰有韩生。体德逶迤。玉质含章。珪白无瑕。庇岳之崇。荫林之华。朝游龙泉。夕栖凤柯。同宿望舒。参辔羲和。弘曜日月。不荣若何。

　　时不久留。日月其除。玄景嗟跎。忽沦桑榆。惜此寸阴。念彼白驹。昔齐骥踪。今则异涂。我顿吴坂。子亨天衢。尔足既骏。尔御亦殊。顾我驽蹇。能不踟蹰。取譬草木。假喻龙鱼。

　　松以冬凋。兰以春芳。龙升在云。鱼沈于梁。大地未缀。华秀梓旁。倾质惠风。晞采朝阳。烬微难炽。根朽不长。烂不自烛。荣於何望。幽室谁照。冀子馀光。

　　馀光不照。怨在贫妇。谷风遗旧。伐木敦友。嗟嗟人间。一薄一厚。时无展季。臧文何咎。萧生既没。谁与结绶。摄余衣冠。归守丘阜。平生之要。不忘在久。枉尔结驷。轼我垅亩。

　　【赠石崇诗】

　　昂昂我牧。德惟人豪。作镇方岳。有徽其高。英风远扇。峻迹遐招。攻璞荆嵎。滋兰江皋。朝采芝蕙。夕玩琼瑶。岂乏石。乃收艾萧。髦俊在位。多士盈朝。虽欣嘉愿。惧忝班僚。

　　人亦有云。上明下直。菲唯具臣。谔谔在侧。谠言既奏。朝有正色。翰飞冲天。必假羽翼。咨余承管。与属备职。曾无补益。徒竭心力。龙旗反旆。鸾驾回轼。愿寻尘轨。以除其逼。

　　美兹高会。凭城临川。峻墉亢阁。层楼辟轩。远望长州。近察重泉。郁郁繁林。荡荡洪源。津人思济。舟士戏舩。得厕大欢。屡蒙宾延。饮必酃绿。肴则时鲜。仰接温颜。俯听话言。嘉我乃遇。遭彼频烦。浮萍依水。寄生附林。托根清流。委积重阴。愿树之茂。乐川之深。太阳移宿。葵藿倾心。至诚苟著。虽微难禁。况与夫子。利齐断金。敢敷中怀。贡之所钦。

　　【赠王弘远诗】

　　道贵无名。德尚寡欲。俗牧其华。我执其朴。人取其荣。余守其辱。穷巷湫隘。环堵浅局。肩墙弗暨。茅室不刘。潦必陵阶。雨则浸桷。仰惧濡首。俯惟涂足。妻孥之陋。如彼隶仆。布裳不衽。韦带三续。将乘白驹。归于空谷。隐士良苦。乐哉势族。

　　尔乐伊何。志逸乐深。太府堂堂。闲房暗暗。旱不厌日。水不患霖。入欢卓氏。出玩秦针。宠妻怀目。劈子娱心。华屏列曜。藻帐垂阴。缨黻流芳。罗襦解衿。嬿婉之求。一笑千金。忽彼苦诫。甘此所钦。言往不詶。秘其德音。

　　采石他山。攻璞南荆。虽无和璧。冀收瑶琼。日月愈久。曾无玉声。倾心注耳。寂焉靡听。桃李不报。徒劳我诚。瑾不匿华。兰不秘馨。何惜纤翰。莫慰予情。

　　【赠欧阳建诗】

　　嗟我良友。惟彦之选。弱冠参戎。既立南面。或踊而升。蔚焕其变。岂徒虚声。考绩畿甸。约政理繁。事省功辩。如何勿思。自我不见。乃命仆夫。北临其县。

　　义阙三益。诫替离群。侧想谠言。愿同兰芬。谓芒盖高。载越其坟。涉境登朝。信惟惠君。烈烈威禁。肃如风云。谁言善蔽。在幽必闻。鹤鸣既和。好爵亦分。

　　昔有豹产。实能魏郑。在汉黄邵。克堪敷政。著名上代。千载遗咏。仰瞻先踪。可不斯竞。方六七十。观化贤圣。分河跨土。於兹为盛。茂勉不堕。古人所病。

　　汤汤洪川。朝宗于海。芒芒甫田。稼穑攸在。瞻彼南亩。勤卹无殆。鉴此长流。朝夕莫改。念兹在兹。非孰肯。慎终如始。今问遂倍。

　　【答赵景猷诗】

　　於铄赵生。载德相绍。挺此令嶷。素质晈晈。投迹清规。研思至道。拟秋厉节。晞春振藻。

　　厉节伊何。如霜之荣。怀玉匿采。抱兰秘馨。藏器俟贾。潜秀养英。

　　海蓄其流。山积其壤。表崇望显。源深润广。仰惟我友。含光昧爽。谁谓未章。今将宣朗。

　　守真良难。知德者鲜。贤不闷时。乐在为善。陟彼弥高。流川日远。无忧不至。敦尔攸践。

　　道有夷险。遇有通否。骥不称力。士贵所履。识归要会。岂嫌涂轨。苟非德义。於我糠粃。

　　泉竭龙逝。树茂鸟聚。郁彼北林。招其侪侣。嗟我孤根。枝页胥胥。岁寒靡托。远播江渚。

　　济济京华。俊乂并凑。悠悠遐裔。我独是赴。哀此离群。悲彼孤陋。非无新好。人则惟旧。

　　义著往叶。分珍来裔。庶几与子。终兹不叙。岂如冬夏。寒暑易节。斯诚既者。信不待誓。

　　实望嘉赠。披怀发中。直谅未闻。属致谦冲。投于幽谷。诫之已崇。客过行云。虚其旋风。

　　导以水柔。示以火急。宽猛相济。孰能企及。古人难慕。洪流叵挹。躯小裁博。余将焉袭。

　　翟氏载离。陈张终辱。交以时利。胡能不黩。窍怪吾子。自疑末俗。愧以沙砾。何言金玉。

　　【同前】

　　泛舟洛川。济彼黄河。乘流浮荡。儵忽经过。孤柏亭亭。回山峨峨。水卉发藻。陵木扬葩。白芷舒华。绿英垂柯。游鳞交跃。翔鸟相和。俯玩璇濑。仰看琼华。顾想风人。伐檀山阿。存彼鱼人。沧浪之歌。邈邈沦漪。滔滔洪波。大道孔长。人生几何。俟渎之清。徒婴百罗。今我不乐。时将蹉跎。荡心肆志。与物无瑕。欢以卒岁。孰知其他。

　　【同前】

　　季耿惟末。孟冬之初。大火颓流。日月其除。嗟我怀人。离群索居。山谷乖错。飞沈异涂。与尔同代。光景永殊。爱而不见。搔首踟蹰。出门仿佯。陟彼城隅。俯察绿水。仰瞻天衢。雍雍和雁。偏偏游凫。感物兴怀。愤思郁纡。

　　修夜悠悠。寂寂闲处。情在心想。中宵寤语。有鸟自南。寄声谢汝。飞鸟难期。徒独延伫。

　　精诚之至。崩城陨霜。韩凡丹青。化为鸳鸯。止必交颈。飞必双翔。愿言与汝。携手同行。情若比目。离如参商，遗梦想象。仿佛晖光。中心郁滞。伊怀永伤。

　　素秋授终。玄节敬御。逝将离征。我整我车。命彼仆夫。驾言北徂。告别津裔。执手歧路。泛舟中流。载溯。临河叹逝。眷眷长顾。

　　越登关阻。逾历山川。峻阜隆崇。流水泉泫。旷野冥莽。修涂泯绵。鸟鸣雍雍。木落缤翩。薄寒吹凄。微风交旋。惟时怆尔。悼物恻然。远思遥奕。近念因悁。良夜弗寐。嘉肴弗餐。停驾踟蹰。进路槃桓。心亦何为。顾怀所安。嗟行伊久。慨其永欢。气感异类。诚发心肝。离禽赴衡。偏鸟鸣轩。思如寻萦。莫知其端。

　　古人罔极。今我不爽。愿言所钦。唯子靡两。情存口咏。心意目想。形游神还。身去意往。伫立不见。瞻望佛仿。婉娈西路。遗忧养养。

　　人则惟旧。我好惟新。一日之隔。悠若三春。矧乃于别。越兼二旬。薄暮愁予。思亦终晨。耿耿不寐。媚兹良人。今也亡此。谁与独勤。夕宿路麋。朝发泽滨。良驷蹀足。轻车结轮。

　　替脱俯仰。荏冉时驰。秋来冬及。节变岁移。蓁蓁之页。漂然去枝。蔽芾丰草。殒其黄萎。无生不化。我心匪亏。眷眷屈生。哀彼乖离。迟迟杨子。哭此路歧。缱绻之情。鄙我人斯。达者无累。内顾何为。

　　【思友人诗】

　　密云医阳景。霖潦淹庭除。严霜凋翠草。寒风振纤枯。凛凛天气清。落落卉木疏。感时歌蟋蟀。思贤咏白驹。情随玄阴滞。心与回飚俱。思心何所怀。怀我欧阳子。精义测神奥。清机发妙理。自我别旬朔。微言绝于耳。褰裳不足难。清扬未可俟。延首出阶檐。伫立增想似。

　　【感旧诗】

　　富贵他人合。贫贱亲戚离。廉蔺门易轨。田窦相夺称。晨风集茂林。栖鸟去枯枝。今我唯困蒙。群士所背驰。乡人敦懿义。济济荫光仪。对宾颂有客。举觞咏露斯。临乐何所叹。素丝与路歧。

　　【赠石崇诗】

　　涓涓谷中泉。郁郁严下林。泄泄群翟飞。咬咬春鸟吟。野次何索寞。薄暮愁人心。三军望稀盖。欢息有馀音。临肴忘肉味。对酒不能斟。人言重别离。斯情效於今。

　　【赠石荆州诗】

　　轗轲石行难。窈窕山道深。

　　杜育

　　〈育。字方叔。襄城邓陵人。永兴中。拜汝南太守。永嘉中。进右将军。后为国子祭酒。永嘉五年。洛阳将没。死于难。有集二卷。〉

　　【赠挚仲洽诗】

　　之子于归。言秣其驹。矧乃斯人。乃迈乃徂。虽非显甫。饯彼百壶。虽非张仲。将脍河鱼。人亦有言。贵在同音。虽曰翻飞。曾未异林。顾恋同枝。增其慨心。望尔不遐。无金玉音。

　　【金谷诗】

　　既而慨而。感此离析。

　　【诗】

　　临下览群动。

　　挚虞

　　〈虞。字仲洽。京兆长安人。泰始中。拜郎中。除闻喜令。元康中。迁吴王友。历秘书监。永嘉五年。遭乱饿死。有三辅决录注七卷、文章流别志论二卷、集十卷。〉

　　【答伏武仲诗】

　　崇山栖凤。广泉含螭。洋洋大府。俊德攸宜。用集群英。参翼弘规。皇晖增曜。明两作离。

　　爰有伏生。东夏之秀。盛德如新。畜智如旧。储材积艺。待时而茂。九德殊涂。道将焉就。

　　邂逅之遇。良愿是适。同闬比屋。笑语卒获。望宋谓近。曾不咫尺。一苇则杭。矧兹隔壁。

　　既近其室。不远其心。齐此笃爱。惠予好音。金声玉振。文艳旨深。孰不歌咏。被之瑟琴。

　　【赠褚武良以尚书出为安东诗】

　　荡荡大晋。奄有八荒。畿服既宁。守在四疆。桓桓褚侯。镇彼遐方。变文膺武。武步龙骧。

　　武有七德。众鲜克举。帝用是难。训咨既普。虽有周亲。唯能是与。大周之吉。归美于褚。

　　褚侯之迈。人望实大。企彼江淮。眇焉如带。智名不彰。能功斯废。靡德而称。靡仁而赖。

　　济济百辟。穆穆皇朝。虽则异事。谁非同寮。出者眷之。处者恋之。情发於中。用著斯诗。

　　【赠李叔龙以尚书郎迁建平太守诗】

　　我有良朋。时惟李生。拊翼岐蜀。翻飞上京。明试以功。聿骏有声。三载考绩。剖符建平。

　　惟彼建平。居江之濑。明明在上。率下和会。谁谓水深。曾不浮芥。谁谓旷远。王道无外。

　　亦既受命。作式南蕃。枢机之发。化流夷蛮。多见阙殆。以慎尔愆。无自立辟。而逾短垣。

　　龙爱同泉。凤恋共林。之子云往。我劳弥深。既有行李。以通其音。南龟象齿。实将云心。

　　【答杜育诗】

　　越有杜生。既文且哲。龙跃颍豫。有声彰澈。赖兹三益。如琢如切。好以义结。友以文会。岂伊在高。分定倾盖。其人如玉。美彼生刍。钟鼓匪乐。安用百壶。老夫灌灌。离群索居。怀恋结好。心焉怅如。

　　【雍州诗】

　　於皇先王。经启九有。有州惟雍。居京之右。土载奥区。山包神薮。嘉生惟繁。庶类伊阜。悠悠州域。有华有戎。外接皮服。内含岐丰。周馀既没。夷德未终。莫不慕义。易俗移风。

　　【逸骥诗】

　　逸骥无镳辔。胜陆从长川。剪落就羁靮。飞轩蹑云烟。

　　王赞

　　〈赞。字正长。义阳人。太康中为太子舍人。惠帝时拜侍中。永嘉中为陈留内史。加散骑侍郎。有集五卷。〉

　　【三月三日诗】

　　招摇启运。寒暑代新。亹亹不舍。如彼行云。猗猗季月。穆穆和春。皇储降止。宴及嘉宾。嘉宾伊何。具惟姻族。如彼葛藟。衍于樛木。郁郁近侍。严严台狱。庶寮鳞次。以崇天禄。如彼昆山。列此琚玉。巍巍天阶。亦降列宿。右载元首。左光储副。大祚无穷。天地为寿。

　　【侍皇太子宴始平王诗】

　　亹亹圣胤。继明重体。乐此棠棣。其甘如荠。我有嘉宴。以洽百礼。煌煌同族。蔼蔼王僚。惟中惟外。如琼如瑶。湛湛朝云。德靡不覆。玄黄所缀。文成彩绣。政以神和。乐以安奏。一人有庆。万邦是佑。

　　【侍皇太子祖道楚淮南二王诗】

　　於明圣晋。仰统天绪。易以明险。简以识阻。研彼群虑。俾侯授土。郁郁二王。祗承皇命。睹离鉴亲。观礼知盛。皇储降会。延于公姓。瞻彼行役。并甜同林。分涂殊轨。靡不回心。

　　【皇太子会诗】

　　玄阴受谢。青阳启号。气以升新。光以永照。

　　【杂诗】

　　朔风动秋草。边马有归心。胡宁久分析。靡靡忽至今。王事离我志。殊隔过商参。昔往鸧鹒鸣。今来蟋蟀吟。人情怀旧乡。客鸟思故林。师涓久不奏。谁能宣我心。

　　潘尼

　　〈尼。字正叔。岳从子。太康中。举秀才。为太常博士。元康初。拜太子舍人。除宛令。入补尚书郎。赵王伦篡位。引疾去。齐王冏起义兵。引为参军。事平。封安昌公。历中书令。永嘉中。迁太常卿。五年。洛阳将没。携家属东出欲还乡里。病卒。年六十馀。有集十卷。〉

　　【献长安君安仁诗】

　　峨峨嵩岳。有严其峻。奕弈茂宗。载挺英俊。仍代垂芳。金声玉润。固天纵之。应期翼晋。

　　翼晋伊何。惟国之桢。明理内照。流风外馨。出敷五教。入赞典刑。黎人既乂。庶狱既清。

　　邦人宗德。朝野归真。乃铨国议。乃综彝伦。优劣冈差。褒贬齐均。九流顺序。百郡望尘。

　　出不辞难。处不闷滞。望色斯听。温言则厉。志在恤人。损已济代。复宰旧都。三命而逝。

　　赫矣旧都。实惟西京。人不安业。盗贼公行。帝用西顾。朝简英清。佥曰我君。勋绩维明。

　　西京伊何。实崄实遐。右带湃陇。东接二华。我政既平。我化惟嘉。肃之斯威。绥之斯和。

　　卓公化密。国侨相郑。名垂载籍。勋加百姓。今在潘后。实有惠政。岂羡在昔。於兹亦盛。

　　仆夫授策。发轫皇都。亲戚鳞集。祖饯肥涂。嘉肴纷错。清酒百壶。饮者未酲。宴不及娱。

　　曜灵速迈。王制难违。投觞即路。忧公忘私。衮职有阙。思君之归。将升皇极。入侍紫微。

　　否泰靡常。变通有时。煌煌帝载。俟君而熙。愿崇大业。克俊良期。屏营怀慕。舒愤献诗。

　　【赠司空掾安仁诗】

　　桓桓上宰。穆穆四门。投纶沧海。结纲昆仑。迅翼争赴。游鳞竞奔。美哉逸轨。放辔无前。

　　放辔伊何。杖策来游。颉颃将相。高揖王侯。华茂九春。实繁三秋。骋辞泉踊。敷藻云浮。

　　表奇髫龀。成名弱冠。令德内光。文雅外焕。幽冥必探。凝滞必散。终贾杜口。杨班韬翰。

　　我车既驾。我弓既招。既升尺木。将游云霄。纳言帝侧。正色皇朝。华组鸣佩。飞蝉曜貂。

　　人亦有言。人恶其上。至乐贵和。大礼崇敬。泉不可凌。必也心竞。伐善施劳。称人所病。

　　文侯焉轼。干木在庭。子奇何盛。车有老成。昔闻颜子。今也吾生。克己复礼。在贵不盈。

　　杂采故乡。扬辉蓬宇。文绣煌煌。衣裳楚楚。何以会宾。荜门环堵。何以备肴。杀鸡为黍。

　　伊余鄙夫。秩卑才朽。温温恭人。恂恂善诱。坐则接茵。行则携手。义惟诸父。好同朋友。

　　年时易逝。进德苦晚。嘉彼骏逸。愧此疲蹇。虽欲望尘。前驱遂远。解衔散辔。徘徊吴阪。

　　收迹衡门。旋轸上京。主事之殷。以君之明。缉熙台鼎。协济和羹。歧路多怀。赋诗赠行。

　　【赠陆机出为吴王郎中令诗】

　　东南之美。曩惟延州。显允陆生。於今尠俦。振鳞南海。濯翼清流。婆娑翰林。容与坟丘。

　　玉以瑜润。随以光融。乃渐上京。羽仪储宫。玩尔清藻。味尔芳风。泳之弥广。挹之弥冲。

　　昆山何有。有瑶有珉。及尔同僚。具惟近臣。予涉素秋。子登青春。愧无老成。厕彼日新。

　　祁祁大邦。惟桑惟梓。穆穆伊人。南国之纪。帝曰尔谐。惟王卿士。俯楼从命。奚恤奚喜。我车既巾。我马既秣。星陈夙驾。载脂载辖。婉娈二宫。徘徊殿闼。醪澄莫飨。孰慰饥渴。

　　昔子忝私。贻我蕙兰。今子徂东。何以赠旃。寸晷惟宝。岂无玙璠。彼美陆生。可与晤言。

　　【答陆士衡诗】

　　顾兹蓬蔚。厕根兰陂。膏泽虽均。华不足披。逮春不茂。未秋先萎。子濯鳞翼。我挫羽仪。愿言难常。载合载离。昔游禁闼。祗畏夕惕。今放丘园。纵心夷易。口咏新诗。目玩文迹。予志耕圃。尔勤王役。惭无琬琰。以詶尺璧。

　　【答傅咸诗并序】

　　司徒左长史傅长虞。会定九品。左长宜得其才。屈为此职。执天下清议。宰割百国。而长虞性直而行。或有不堪。余与之亲。作诗以规焉。

　　悠悠群吏。非子不整。嗷嗷众议。非子不靖。忽荷略纽。握网提领。矫矫贞臣。惟国之屏。

　　【七月七日侍皇太子宴玄圃园诗】

　　商风初授。辰火微流。朱明送夏。少昊迎秋。嘉禾茂园。方草被畴。於时我后。以豫以游。

　　【上巳日帝会天渊池诗】

　　青春暮月。六气和理。律应姑洗。日惟元巳。谷风散凝。微阳戒始。春服既成。明灵降祉。

　　【皇太子上巳日诗】

　　玉衡连极。招摇指辰。太昊司方。句芒御春。

　　【巳日诗】

　　霭霭疏圃。载繁载荣。淡淡天泉。载渌载清。

　　【释奠诗】

　　敦书请业。研几通理。尊师重道。释奠崇祀。德成教伦。孰云不祉。

　　【诗】

　　八珍代羞。六饭迭举。

　　【皇太子集应令诗】

　　圣朝命方岳。爪牙司北邻。皇储延笃爱。设饯送远宾。谁应今日宴。具惟廊庙臣。置酒宣猷庭。击鼓灵沼滨。沾恩洽明两。遭德会阳春。羽觞飞醽醁。芳馔备奇珍。巴渝二八奏。妙舞鼓铎振。长袂生回飚。曲裾扬轻尘。

　　【皇太子社诗】

　　太簇协青阳。履端发岁首。孟月涉初旬。吉日唯上酉。我后迩天休。设社祈遐耇。

　　【三月三日洛水作诗】

　　晷运无穷已。时逝焉可追。斗酒足为欢。临川胡独悲。暮春春服成。百草敷英蕤。聊为三日游。方驾结龙旗。廊庙多豪俊。都邑有艳姿。朱轩荫兰皋。翠幕映洛湄。临岸濯素手。涉水搴轻衣。沈钩出比目。举弋落双飞。羽觞乘波进。素卵随流归。

　　【赠河阳诗】

　　

　　虑生化单父。子奇莅东阿。桐乡建遗烈。武城播弦歌。逸骥腾夷路。潜龙跃洪波。弱冠步鼎铉。既立宰三河。流声馥秋兰。擒藻艳春华。徒美天姿茂。岂谓人爵多。

　　【赠侍御史王元贶诗】

　　昆山积琼玉。广厦构众材。游鳞萃灵沼。抚翼希天阶。膏兰孰为消。济治由贤能。王侯厌崇礼。回迹清宪台。蠖屈固小往。龙翔乃大来。协心毗圣世。毕力赞康哉。

　　【赠长安令刘正伯诗】

　　游鸾凭太虚。腾鳞托浮霄。过蒙嘉时会。假翼陵扶瑶。疲惫充时管。及余再同僚。并迹侍储宫。携手登皇朝。刘侯无西都。迈绩参豹乔。德厚化必深。政明奸自消。万寻由积篑。千里一步超。尔其骋逸轨。远涂固可要。

　　【赠陇西太守张仲治诗】

　　二八由唐显。财以多士隆。群灵感韶运。理翮应翔风。张生拔幽华。苹蘩登二宫。未几振朱锦。剖符抚西戎。及子仍同僚。赠言贻尔躬。威刑有时用。唯德可令终。

　　【赠荥阳太守吴子仲诗】

　　大晋盛得人。储宫畜髦士。吴侯降高质。剖符授千里。垂覆岂他乡。回光临桑梓。寮类感岐路。黎庶思知耻。老氏喻小鳞。曹参寄狱市。无谓敝邑陋。覆篑由兹起。

　　【答杨士安诗】

　　逝将辞储宫。栖迟集南畿。不误百里贱。徒惜年志衰。踌躇顾城阙。怨恋慕端闱。俊德贻妙诗。敷藻发甭徽。愧彼褒崇过。感此歧路悲。

　　【送卢弋阳景宣诗】

　　杨朱焉所哭。歧路重别离。屈原何伤悲。生离情独哀。知命虽无忧。仓卒意低回。欢气从中发。洒泪随襟颓。九重不常键。阊阖有时开。愧无贮衣献。贻言取储怀。

　　【迎大驾诗】

　　南山郁岑崟。洛川迅且急。青松荫修领。绿蘩被广隰。朝日顺长涂。夕暮无所集。归云乘幰浮。凄风寻帷入。道逢深识士。举手对吾揖。世故尚未夷。崤函万崄沚。狐狸夹两辕。豺狼当路立。翔凤婴笼槛。骐骥见维絷。俎豆昔尝闻。军旅素未习。且少停君驾。徐待干戈戢。

　　【逸民吟】

　　我顾傲世自遗。舒志六合。由巢是追。沐浴池洪迅羽衣。陟彼名山。采此芝薇。朝云叆叇。行露未晞。游鱼群戏。翔鸟双飞。逍遥博观。日晏忘归。嗟哉世士。从我者谁。

　　【又】

　　我愿遁居。隐身严穴。宠辱弗荣。谁能羁绁。

　　【送大将军掾卢晏诗】

　　赠物虽陋薄。识意在忘言。琼琚尚交好。桃李贵往还。萧艾苟见纳。贻我以芳兰。

　　【赠汲郡太守李茂彦诗】

　　

　　离索何惆怅。后会未可希。河朔贵相忘。歧路安足悲。

　　【赠刘佐诗】

　　要言将谁苦。聊以贻友生。念我二三贤。规我无隐情。

　　【游西岳诗】

　　驾言游西岳。寓目二华山。金楼虎珀阶。象榻瑇瑁筵。中有神秀士。不知几何年。

　　【长至诗】

　　浑仪赋四气。玉衡运招摇。灵晷修期夕。日南始今朝。

　　【诗】

　　尺璧信易遗。寸晷难可逾。成名非我事。所玩琴与书。

　　鸾鸟栖堂庑。不若翔寥廓。

　　棘腆

　　〈腆。字玄方。颍川长社人。以文章显。永嘉中为襄城太守。有集二卷。〉

　　【答石崇诗】

　　昔我不造。备尝颠沛。后土倾基。皇天陨盖。少怀蒙昧。长无耿介。遗训莫闻。出入靡赖。如彼泉流。不绝若带。终怀永思。感昔康泰。我舅敷命。于彼徐方。载咏陟岵。言念渭阳。乃溯洪流。泛身馀艎。宵寝晨逝。曷路之长。亦既至止。愿言以写。爰有石侯。作镇东夏。宽以抚戎。从容柔雅。兽啸幽严。翔风扇起。逸响既振。众听倾耳。恂恂善诱。大揖群士。宗道投意。结心万里。我固其终。人结其始。宗道伊何。英朗特俊。如彼凌高。日以增峻。隰朋有慕。颜生希舜。游志域外。涤除鄙吝。仰止晨风。豫登数仞。我闻有言。居安思危。位极则迁。势至必移。上德无欲。遗道不为。妙识先觉。通梦皇羲。窍睹党奥。钦蹈明规。

　　【赠石季伦诗】

　　深蒙君子眷。雅顾出群俗。受宝取诸怀。所赠非珠玉。凡我二三子。执手携玉腕。嘉言从所好。企予结云汉。望风整轻翮。因虚举双翰。朝游情渠侧。日夕登高馆。

　　【赠石崇】

　　翕如翔云会。忽若惊风散。分给怀离析。对乐增累叹。

　　棘嵩

　　〈嵩。字台彦。颍川长社人。腆这叔。历任太子中庶子、散骑常侍。建兴二年为石革所杀。有集一卷。〉

　　【赠杜方叔诗】

　　爰有良木。结基崇岸。孤根挺茂。艳此丰干。晞曜朝阳。接润辰汉。如彼芳松。繁华冬粲。

　　厥艳伊何。重英累茂。厥粲伊何。既苗而秀。绰矣杜生。应期特授。人以位瞻。而能义富。

　　浩浩万区。悠悠俗网。变化无际。谁鉴其象。慎微将来。积著在往。惟子居这。久而不爽。

　　名以实显。形端景立。弘之匪他。唯我所执。文莫如人。瞻望弗及。若在闻一。其殆知十。

　　肇允发纵。履霜这始。乃自童矇。芳葩桑梓。鸣鹤在阴。縻爵君子。羽仪上京。弱冠来仕。

　　在动能跃。处静思默。既宣厥文。亦茂其德。韫玉蓬林。亢衡上国。洪音振朗。晖曜四塞。

　　达节无累。贵彼修身。不求善己。而务得人。进替惟意。与时屈申。万物云云。飘若埃尘。

　　假翼严阿。束翮景云。挫锐者易。鲜能解纷。德之休明。卓焉出群。岂独吴起。高谢田文。

　　余与吾生。处非先后。神结倾盖。情固白首。推年下交。以文会友。忠焉之诲。望子善诱。

　　积细靡队。一覆斯崇。训致以道。坚冰则终。虽小必大。无往不隆。嗟我良朋。敬承清风。

　　【赠荀彦将诗】

　　光光国宝。曰瑜曰瑾。济济清朝。曰髦曰俊。瑜瑾既琢。有温其润。髦俊既集。芳风其振。

　　显允荀生。天挺厥真。沈识胁敏。温粹淑仁。初应宰命。徽音惟新。遂假蒲密。简在至神。

　　时惟惠后。黎人攸绥。乃授明德。赋政近畿。戢翼太清。翻然凤飞。寻此遐跃。曜彼远晖。

　　昔在豹产。显名当时。及尔祖公。播声于兹。赫赫显名。在尔扬之。穆穆播声。在尔光之。

　　孰谓玉宝。匪我所珍。孰谓言轻。乃重千钧。勉树惠化。敬乃厥身。引领南望。望子清尘。

　　【答杜育诗】

　　矫矫骏足。繁缨朱就。

　　王浚

　　〈浚。字彭祖。太原晋阳人。太康三年。除员外散骑侍郎。元康初。转员外常侍。迁越骑校尉、右军将军。寻徙宁朔将军、持节、都督幽州诸军事。转骠骑将军、都督东夷河北诸军事。领幽州刺史。愍帝建兴二年。为石勒所杀。〉

　　【从幸洛水饯王公归国诗】

　　圣主应期运。至德敷彝伦。神道垂大教。玄化被无垠。钦若崇古制。建侯屏四邻。皇舆回羽盖。高会洛水滨。临川讲妙艺。纵酒钓潜鳞。八音以迭奏。兰羞备时珍。古人亦有言。为国不患贫。与蒙庙庭施。幸得厕太钧。群僚荷恩泽。朱颜感献春。赋诗尽下情。至感畅人神。长流无舍逝。白日入西津。奉辞慕华辇。侍卫路无因。驰情系帷幄。乃心恋轨尘。

　　郭愔

　　〈愔。石勒臣。〉

　　【从弟别诗】

　　乖索易永久。寻离觉月促。辽落隔修途。窈窕阂丘谷。

　　【百舌鸟诗】

　　百舌鸣高树。弄音无常则。借问声何烦。末俗不尚嘿。

　　孙机

　　〈机。石勒北苑市三老。〉

　　【为刘曜进酒作】

　　

　　仆谷王。关右称帝皇。当持重。保土疆。轻用兵。败洛阳。祁运穷。天所亡。开大分。持一觞。

　　苏伯玉妻

　　【盘中诗】

　　

　　山树高。鸟鸣悲。泉水深。鲤鱼肥。空仓雀。常苦饥。吏人妇。会夫希。出门望。见白衣。谓当是。而更非。还入门。中心悲。北上堂。西入阶。急机绞。杼声催。长叹息。当语谁。君有行。妾念之。出有日。还无期。结中带。长相思。君忘妾。天知之。妾忘君。罪当治。妾有行。宜知之。黄者金。白者玉。高者山。下者谷。姓为苏。字伯玉。作人才多智谋足。家居长安身在蜀。何惜马蹄归不数。羊肉千斤酒百斛。令君马肥麦与粟。今时人。智不足。与其书。不能读。当从中央周四角。 


　　【杂歌谣辞】

　　【歌辞】

　　【会稽民为徐弘歌】

　　

　　徐圣通。政无双。平刑罚。奸宄空。

　　【南土为杜预歌】

　　

　　后世无叛由杜翁。孰识智名与勇功。

　　【阳平人为束皙歌】

　　

　　束先生。通神明。请天三日甘雨零。我黍以育。我稷以生。何以畴之。报束长生。

　　【三郡民为应詹歌】

　　

　　乱离既普。殆为灰朽。侥幸之运。赖兹应后。岁寒不凋。孤境独守。拯我涂炭。惠隆丘阜。润同江海。恩犹父母。

　　【襄阳儿童为山简歌】

　　

　　山公出何许。往至高阳池。日夕倒载归。酩酊无所知。时时能骑马。倒着白接篱。举鞭向葛强。何如并州儿。

　　【吴郡民为邓攸歌】

　　

　　紞如打五鼓。鸡鸣天欲曙。邓侯挽不留。谢令推不去。

　　【豫州耆老为祖逖歌】

　　

　　幸哉遗黎免俘虏。三辰既朗遇慈父。玄酒忘劳甘瓠脯。何以咏思歌且舞。

　　【时人为阮修歌】

　　

　　长安教书罢。洛阳卖卜来。百钱系杖头。能使世人解。

　　【吏为郭颐刘聪歌】

　　

　　我有贤后。能任玄明。政理人殷。

　　【京师为张轨歌】

　　

　　凉州大马。横行天下。凉州鸱苕寇贼消。鸱苕翩翩怖杀人。

　　【陇上为陈安歌】

　　

　　陇上壮士有陈安。躯干虽小腹中宽。爱养将士同心肝。骢父马铁锻鞍。七尺大刀奋如湍。丈八蛇矛左右盘。十荡十决无当前。战如三交失蛇矛。弃我骢窜严幽。为我外援而悬头。西流之水东流河。一去不还奈子何。

　　【同前】

　　陇上健儿曰陈安。躯干虽小腹中宽。爱养将士同心肝。騄骢骏马铁锻鞍。七尺大刀配齐镮。丈八蛇矛左右盘。十荡十决无当前。百骑俱出如云浮。追者千万骑悠悠。战始三交失蛇矛。十骑俱荡九骑留。弃我騄骢攀严幽。悲天降雨迨者休。阿呵鸣呼奈子何。鸣呼阿呵奈子何。

　　【谣辞】

　　【泰始中谣】

　　

　　贾裴王。乱纪纲。王裴贾。济天下。

　　【泰始中童谣】

　　

　　宫中大马几作驴。大石压之不得舒。

　　【军中谣】

　　

　　以计代战。一当万。

　　【蜀民为许逊谣】

　　

　　人无盗窍。吏无奸欺。我君活人。病无能为。

　　【武帝太康后童谣三首】

　　

　　局缩肉。数横目。中国当败吴当复。

　　宫门柱。且莫朽。吴当复在三十年后。

　　鸡鸣不拊翼。吴复不用力。

　　【蜀人谣二首】

　　

　　尚之所爱。非邪则佞。尚之所憎。非忠则正。富拟鲁卫。家成市里。贪如豺狼。无复极已。

　　蜀贼尚可。罗尚杀我。平西将军。反更为祸。

　　【惠帝即位时儿童谣】

　　

　　两火没地。哀哉秋兰。归形街邮。终为人叹。

　　【赵王伦为乱时谣】

　　

　　金章满箱。尚不可长。

　　【永熙中温县狂人书】

　　

　　光光文长。以戟为墙。毒药虽行。戟还自伤。

　　【惠帝永熙中童谣】

　　

　　二月末。三月初。桑生襄蕃柳叶舒。荆笔杨版行诏书。宫中大马几作驴。

　　【元康三的蜀中童谣四首】

　　

　　郫城坚。盎底穿。郫城细子李持细。

　　江桥头。阙下市。城都北门十八子。

　　巴郡葛。当下美。

　　有客有客。来侵门陌。其气欲索。

　　【元康中童谣】

　　

　　屠苏鄣日覆两耳。当见儿作天子。

　　【元康中洛中童谣】

　　

　　虎从北来鼻头汗。龙从南来登城看。水从西来河灌灌。

　　【惠帝元康中京洛童谣二首】

　　

　　南风起兮吹白沙。遥望鲁国何嵯峨。千岁髑髅生齿牙。

　　城东马子莫咙哅。比至来年缠汝鬉。

　　【惠帝大安中童谣】

　　

　　五马浮渡江。一马化为龙。

　　【著布谣】

　　

　　著布袙腹。为齐持服。

　　【洛下谣】

　　

　　草木萌牙杀长沙。

　　【惠帝时洛阳童谣】

　　

　　邺中女子莫千妖。前至三月抱胡腰。

　　【怀帝永嘉初童谣】

　　

　　洛中大鼠长尺二。若不早去天狗至。

　　【苟晞将破汲桑诗谣】

　　

　　元超兄弟大洛度。上桑打椹为苟作。

　　【军中为汲桑谣】

　　

　　士为将军何可羞。六月重茵披衲裘。不识寒暑断他头。雄儿田兰为报仇。中夜斩首谢并州。

　　【王彭祖谣】

　　

　　幽州城门似藏户。中有伏尸王彭祖。

　　【北州为朱硕棘嵩谣】

　　

　　府中赫赫朱邱伯。十囊五囊入棘郎。

　　【愍帝初童谣】

　　

　　天子何在。豆田中。

　　【同前】

　　

　　天子在何许。近在豆田中。

　　【建兴中江南谣】

　　

　　訇如白坑破。合集持作。扬州破换败。吴兴覆瓿甊。

　　【王敦将灭时童谣】

　　

　　翦生翦韭。断阳柳。河东小子。令我与子。

　　【明帝太宁初童谣】

　　

　　恻力恻力。放马山侧。大马死。小马饿。高山崩。石自破。

　　【永嘉中长安谣】

　　

　　秦川中。血没腕。唯有凉州倚柱观。

　　【凉州民谣】

　　

　　蛇利炮。蛇利炮。公头坠地而不觉。

　　【西土谣】

　　

　　手莫头。图凉州。

　　【姑臧谣】

　　

　　鸿从南来雀不惊。谁谓孤雏尾翅生。高举六翮凤凰鸣。

　　【时人为张冲谣】

　　

　　推财不疑。张长思。

　　【冀州童谣】

　　

　　古在左。月在右。让去言。或入口。

　　【临水人为张楼谣】

　　

　　阳平张楼头如箱。见人切齿剧虎狼。

　　【谚语】

　　【南广郡行人语】

　　

　　犹溪赤水。盘蛇七曲。盘羊乌栊。气与天通。看都护泚。伫柱呼伊。庲降贾子。左檐七里。

　　【鱼谚】

　　

　　宁去累世宅。不去鱼额。

　　【陆机引里语】

　　

　　斫檀不谛。得系迷。系迷尚可。得驳马。

　　【陆机引齐人谚】

　　

　　上山斫檀。挈榼先殚。

　　【陆机引里语】

　　

　　黄栗留。看我麦。黄葚熟。

　　【陆机引辽东乡语】

　　

　　居就粮。梁水鲂。

　　【陆机引里语】

　　

　　网鱼得鱮。不如啖茹。

　　【陆机引里语】

　　

　　趣织鸣。懒妇惊。

　　【杨济引谚】

　　

　　生子凝。了官事。

　　【成公绥引谚】

　　

　　钱无耳。何可訚使。

　　【鲁褒引谚】

　　

　　钱无耳。可使鬼。

　　【傅玄引谚】

　　

　　己是而彼非。不当与非争。彼是而己非。不当与非平。

　　【驾循引谚】

　　

　　射的白。斛米百。射的玄斛米千。

　　【陆士衡引俗语】

　　

　　金马门外聚群贤。铜驼陌上集少年。

　　【杨泉引里语】

　　

　　能理乱丝。乃可读诗。

　　【杨泉引语】

　　

　　黄金累千。不如一贤。

　　土非玉璧。谈者为价。

　　上不正。下参差。

　　【卫展引谚】

　　

　　廷尉狱。平如砥。有钱生。无钱死。

　　【袁淮引谚】

　　

　　岁在申酉。乞浆得酒。岁在辰巳。嫁妻卖子。

　　【时人为崔洪语】

　　

　　业生棘刺。来自博陵。在南为鹞。在北为鹰。

　　【时人为石苞语】

　　

　　石仲容。姣无双。

　　【时人为羊祜语】

　　

　　二王当国。羊公无德。

　　【时人为杜预号】

　　

　　杜武库言。无所不有。

　　【京师为刘舆刘琨语】

　　

　　洛中奕奕。庆孙越石。

　　【时人欧阳建语】

　　

　　渤海赫赫。欧阳坚石。

　　【时人为卫玠王澄语】

　　

　　卫玠谈道。平子绝倒。

　　【时人为乐广卫玠语】

　　

　　妇翁冰清。女婿玉润。

　　【时人为二陆三张语】

　　

　　二陆入洛。三张减价。

　　【蜀民为何随语】

　　

　　安汉吏取粮。令为之偿。

　　【时人为裴秀语】

　　

　　后进领袖。有裴秀。

　　【时人为谢鲲语】

　　

　　任达不已。幼舆折齿。

　　【时人为刘颂语】

　　

　　雷蒋谷鲁。刘为最祖。

　　【世为卞氏语】

　　

　　卞氏六龙。玄仁无双。

　　【襄阳里人为庞焕语】

　　

　　我家池里。龙种来归。

　　【三魏为刘毅语】

　　

　　但闻刘轼曹。不闻杜府君。

　　【巴蜀为谯登文石张罗语】

　　

　　谯登治涪城。文石在巴西。张罗守合水。巴氐那得前。

　　【洛中为刘氏兄弟语】

　　

　　洛中雅雅。有三嘏。

　　【洛中为荀闿语】

　　

　　洛中英英。荀道明。

　　【洛中为冯荪语】

　　

　　洛中铮铮。冯惠卿。

　　【时人为冯荪邢乔李顺语】

　　

　　冯才清。李才明。纯粹邢。

　　【时人为江统语】

　　

　　嶷然稀言。江应元。

　　【时人为赵王伦谚】

　　

　　貂不足。狗尾续。

　　【成都王颖盛时里语】

　　

　　三部司马阶下兵。四部司马尚长明。欲知太平须石鳖鸣。

　　【成都王颖盛时义募将士谣语】

　　

　　大事解。蚕欲遽。请且归。赴时务。昔以义来。今以义去。若复有急更相语。

　　【时人为王氏语】

　　王与马。共天下。

　　【时人为邓攸语】

　　

　　天道无知。使邓伯道无儿。

　　【樊氏陂谚】

　　

　　陂汪汪。下田良。樊子失业庾公昌。

　　【陈武引里语】

　　

　　都亭鼠。数闻长者语。

　　【时人为权翼苻雅语】

　　

　　不为权翼富。宁作苻雅贫。

　　【石勒时谚】

　　一杯食。有两匕。石勒死。人不知。

　　【三秦记引谚】

　　

　　心无忧患。不经二旬。心若忧患。远离三春。

　　【秦雍为辛氏语】

　　

　　五龙一门。金友玉昆。 



　　【郊庙歌辞】

　　【晋郊祀歌三首】

　　

　　【夕牲歌】

　　天命有晋。穆穆明明。我其夙夜。祗事上灵。常于时假。迄用有成。於荐玄牡。进夕其牲。崇德作乐。神祇是听。

　　【迎送神歌】

　　宣文蒸哉。日靖四方。永言保之。夙夜匪康。光天之命。上帝是皇。嘉乐殷荐。灵祚景祥。神祇降假。享福无疆。

　　【飨神歌】

　　天祚有晋。其命惟新。受终于魏。奄有兆民。燕及皇天。怀柔百神。不显遗烈。之德之纯。享其玄牡。式用肇禋。神祇来格。福禄是臻。

　　时迈其犹。昊天子之。祜享有晋。兆民戴之。畏天之威。敬授民时。不显不承。於犹绎思。皇极斯建。庶绩咸熙。庶几列夜。惟晋之祺。

　　宣文惟后。克与彼天。抚宁四海。保有康年。於乎缉熙。肆用靖民。爰立典制。爰修礼纪。作民之极。莫匪资始。克昌厥后。永言保之。

　　【晋天地郊明堂歌六首】

　　【夕牲歌】

　　皇矣有晋。时迈其德。受终於天。光济万国。万国既光。神定厥祥。虔于郊祀。只事上皇。只事上皇。百福是臻。巍巍祖考。克配彼天。嘉牲匪歆。德馨惟飨。受天之祚。神化四方。

　　【降神歌】

　　於赫大晋。膺天景祥。二帝迈德。宣兹重光。我皇受命。奄有万方。郊祀配享。礼乐孔章。

　　神祇嘉响。祖考是皇。克昌厥后。保祚无疆。

　　【天郊飨神歌】

　　整泰坛。祀皇神。精气感。百灵宾。蕴朱火。燎芳薪。紫烟游。冠青云。神之体。靡象形。旷无方。幽以清。神之来。光景照。听无闻。视无兆。神之至。举歆歆。动余心。神之坐。同欢娱。泽云翔。化风舒。嘉乐奏。文中声。八音谐。神是听。咸洁齐。并芬芳。烹牷牲。享玉觞。神悦响。歆礼祀。佑大晋。降繁祉。祚京邑。行四海。保天年。穷地纪。

　　【又】

　　营泰畤。定天衷。思心睿。谋筮从。建表蕴。设郊宫。田烛置。爟火通。历元旬。集首吉。饰堦坛。坎列室。

　　【地郊飨神歌】

　　整泰折。俟皇只。众神感。群灵仪。阴祀设。吉礼施。夜将极。时未移。只之体。无形象。潜泰幽。洞忽荒。只之出。薆若有。灵无还。天下母。只之来。遗光景。昭若存。终冥冥。只之至。举欣欣。舞象德。歌成文。只之坐。同欢豫。泽雨施。化云布。乐八变。声教敷。物咸亨。只是娱。齐既洁。侍者肃。玉觞进。咸穆穆。飨嘉豢。歆德馨。祚有晋。暨群生。溢九壤。格天庭。保万寿。延亿龄。

　　【又】

　　结方丘。祗国琛。樽既享。俎既歆。敛检玉。具鏖琛。懋百福。底自古。锡万寿。迄在今。

　　【明堂飨神歌】

　　经始明堂。享祀匪懈。於皇烈考。光配上帝。赫赫上帝。既高既崇。圣考是配。明德显融。率土敬职。万方来祭。常于时假。保祚永世。

　　【晋宗庙歌十一首】

　　

　　【夕牲歌】

　　我夕我牲。猗欤敬止。嘉豢孔时。供兹享祀。神鉴厥诚。博硕斯歆。祖考降响。以虞孝孙之心。

　　【迎送神歌】

　　鸣呼悠哉。日鉴在兹。以时享祀。神明降之。神明斯降。既佑飨之。祚我无疆。受天之佑。赫赫太上。巍巍圣祖。明明烈考。丕承继序。

　　【征西将军登歌】

　　经始宗庙。神明戾止。申锡无疆。祗承享祀。假哉皇祖。绥予孙子。燕及后昆。锡兹繁祉。

　　【豫章府君登歌】

　　嘉乐肆庭。荐祀在堂。皇皇宗庙。乃祖先皇。济济辟公。相予蒸尝。享祀不忒。降福穰穰。

　　【颍川府君登歌】

　　於邈先后。实司于天。显矣皇祖。帝祉肇臻。本支克昌。资始开元。惠我无疆。享祀永年。

　　【京兆府君登歌】

　　於惟曾皇。显显令德。高明清亮。匪兢柔克。保乂命祜。基命惟则。笃生圣祖。光济四国。

　　【宣皇帝登歌】

　　於铄皇祖。圣德钦明。勤施四方。夙夜敬止。载敷文教。载扬武烈。匡定社稷。恭行天罚。经始大业。造创帝基。畏天之命。于时保之。

　　【景皇帝登歌】

　　执竞景皇。克明克哲。旁作穆穆。惟祗惟畏。纂宣之绪。耆定厥功。登此俊乂。纠彼群凶。业业在位。帝既勤止。维天之命。於穆不已。

　　【文皇帝登歌】

　　於皇时晋。允文文皇。聪明睿智。圣敬神武。万几莫综。皇斯清之。虎兕放命。皇斯平之。柔远能迩。简授英贤。创业垂统。勋格皇天。

　　【飨神歌】

　　曰晋是常。享祀时序。宗庙致敬。礼乐具举。惟其来祭。普天率土。牺樽既奠。清酤既载。亦有和羹。荐羞斯备。蒸蒸永慕。感时兴思。登歌奏舞。神乐其和。祖考来格。佑我邦家。敷天之下。罔不休嘉。

　　肃肃在位。济济臣工。四海来格。礼仪有容。钟鼓振。管弦理。舞开元。歌永始。神胥乐兮。肃肃在位。臣工济济。小大咸敬。上下有礼。理管弦。振鼓钟。舞象德。歌咏功。神胥乐兮。肃肃在位。有来雍雍。穆穆天子。相维辟公。礼有仪。乐有则。舞象功。歌咏德。神胥乐兮。

　　【燕射歌辞】

　　【晋四厢乐歌三首】

　　

　　【正旦大会行礼歌】

　　天鉴有晋。世祚圣皇。时齐七政。朝此万方。

　　钟鼓斯震。九宾备礼。正位在朝。穆穆济济。

　　煌煌三辰。实丽于天。君后是象。威仪孔虔。

　　率礼无愆。莫非迈德。仪刑圣皇。万邦惟则。

　　【上寿酒歌】

　　於赫明明。圣德龙兴。三朝献酒。万寿是膺。敷佑四方。如日之升。自天降祚。元吉有徵。

　　【食举东西厢歌】

　　天命有大晋。载育群生。於穆上德。随时化成。

　　自祖配命。皇皇后辟。继天创业。宣文之绩。

　　不显宣文。先知稼穑。克恭克俭。足教足食。

　　既教食之。弘济艰难。上帝是佑。下民所安。

　　天佑圣皇。万邦来贺。虽安勿安。乾乾匪暇。

　　乃正丘郊。乃定冢社。廙廙作宗。光宅天下。

　　惟敬朝飨。爰奏食举。尽礼供御。嘉乐有序。

　　树羽设业。笙镛以间。琴瑟齐列。亦有篪埙。

　　喤喤鼓钟。枪枪磬管。八音克谐。载夷载简。

　　既夷既简。共大不御。风化潜兴。如云如雨。

　　如云之覆。如雨之润。声教所暨。无思不顺。

　　教以化之。乐以和之。和而养之。时惟邕熙。

　　礼慎其仪。乐节其声。於铄皇繇。既和且平。

　　【晋四厢乐歌十七首】

　　

　　【正旦大会行礼歌】

　　於皇元首。群生资始。履端大享。敬御繁祉。肆觐群后。爰及卿士。钦顺则元。允也天子。

　　明明天子。临下有赫。四表宅心。惠浃荒貊。柔远能迩。孔淑不逆。来格祁祁。邦家是若。

　　光光邦国。天笃其祜。丕显哲命。顾柔三祖。世德作求。奄有九土。思我皇度。彝伦攸序。惟祖惟宗。高朗缉熙。对越在天。骏惠在兹。聿求厥成。我皇崇之。式固其犹。往敬用治。

　　【王公上寿酒歌】

　　践元辰。延显融。献羽觞。祈令终。我皇寿而隆。我皇茂而嵩。本枝奋百世。休祚钟圣躬。

　　【食举乐东西厢歌】

　　煌煌七曜。重明交畅。我有嘉宾。是应是贶。邦政既图。接以大飨。人之好我。式遵德让。

　　宾之初筵。蔼蔼济济。既朝乃宴。以洽百礼。颁以位叙。或廷或陛。登傧台叟。亦有兄弟。胥子陪寮。宪兹度楷。观颐养正。降福孔偕。

　　昔我三后。大业是维。今我圣皇。焜燿前晖。奕世重规。明照九畿。思辑用光。时罔有违。陟禹之迹。莫不来威。天被显禄。福履是绥。

　　赫矣太祖。克广明德。廓开宇宙。正世立则。变化不经。民无瑕慝。创业垂统。兆我晋国。

　　列文伯考。时惟帝景。夷险平乱。威而不猛。御衡不迷。皇涂焕炳。七德咸宣。其宁惟水。

　　猗欤盛欤。先皇圣文。则天作孚。大哉为君。慎徽五典。帝载是勤。文武发挥。茂建嘉勋。修已济治。民用宁殷。怀远烛幽。玄教氛氲。善世不伐。服事三分。德博化隆。道冒无垠。

　　隆化洋洋。帝命溥将。登我晋道。越惟圣皇。龙飞革运。临焘八荒。睿哲钦明。配踪虞唐。封建厥福。骏发其祥。三朝习吉。终然允臧。其臧惟何。总彼万方。元侯列辟。四狱蕃王。时见世享。率兹有常。旅揖在庭。嘉客在堂。宋卫既臻。陈留山阳。我有宾使。观国之光。贡贤纳计。献璧奉璋。保佑命之。申锡无疆。

　　振鹭于飞。鸿渐其翼。京邑穆穆。四方是式。无竞惟人。王纲允敕。君子来朝。言观其极。

　　翼翼大君。民之攸暨。信理天工。惠康不匮。将远不仁。训以淳粹。幽明有伦。俊乂在位。九族既睦。庶邦顺比。开元布宪。四海鳞萃。协时正统。殊涂同致。厚德载物。灵心隆贵。敷奏谠言。纳

　　以无讳。树之典象。诲之义类。上教如风。下应如卉。一人有庆。群萌以遂。我后宴喜。令问不坠。

　　既宴既喜。翕是万邦。礼仪卒度。物有其容。晰晰庭燎。喤々鼓钟。笙磬咏德。万舞象功。八音克谐。俗易化从。其和如乐。庶品时邕。

　　时邕斌斌。六合同尘。往我祖宣。威静殊邻。首定荆楚。遂平燕秦。亹亹文皇。迈德流仁。爰造草昧。应乾顺民。灵瑞告符。休徵响震。天地弗违。以和神人。既戡庸蜀。吴会是宾。肃慎率职。楛矢来陈。韩濊进乐。均协清钧。西旅献獒。扶南效珍。蛮裔重译。玄齿文身。我皇抚之。景命惟新。

　　愔愔嘉会。有闻无声。清酤既奠。笾豆既馨。礼充乐备。箫韶九成。恺乐饮酒。酣而不盈。率土欢豫。邦国以宁。王猷允塞。万载无倾。

　　【晋四厢乐歌十六首】

　　

　　【王公上寿诗】

　　称元庆。奉圣觞。后皇延遐祚。安乐抚万方。

　　【食举东西厢乐诗】

　　明明在上。丕显厥繇。翼翼三寿。蕃后惟休。群生渐德。六合承流。三正元辰。朝庆鳞萃。华夏奉职贡。八荒觐殊类。黻冕充广庭。鸣玉盈朝位。

　　济济朝位，言观其光。仪序既以时。礼文焕以彰。思皇享多祜。嘉乐永无央。

　　九宾在庭。胪赞既通。升瑞奠贽。乃侯乃公。穆穆天尊。隆礼动容。履端承元吉。介福御万邦。

　　朝享。上下咸雍。崇多仪。繁礼容。舞盛德。歌九功。扬芳烈。播休踪。

　　皇化洽。洞幽明。怀柔百神。辑祥祯。潜龙跃。雕虎仁。仪凤鸟。届游麟。枯蠹荣。竭泉流。菌芝茂。枳棘柔。

　　和气应。休徵弦。协灵符。彰帝期。绥宇宙。万国和。昊天成命。赍皇家。赍皇家。

　　世资圣哲。三后在天。启鸿烈。启鸿烈。隆王基。率土讴吟。欣戴于时。恒文象。代气著期。

　　泰始开元。龙升在位。四隩同风。燮宁殊类。五韪来备。嘉生以遂。凝庶绩。臻太康。申繁祉。胤无疆。本枝百世。继绪言不忘。继绪不忘。休有烈光。永言配命。惟晋之祥。

　　圣明统世。笃皇仁。广大配天地。顺动若陶钧。玄化参自然。至德通神明。清风畅八极。流泽被无垠。

　　於皇时晋。奕世齐圣。惟天降嘏。神祇保定。弘济区夏。允集大命。有命既集。光帝猷。大明重曜。鉴六幽。声教洋溢。惠滂流。惠滂流。移风俗。多士盈朝。贤俊比屋。敦世心。断凋反素朴。反素朴。怀庶方。干戚舞阶庭。疏狄悦遐荒。扶南假重译。肃慎袭衣裳。云覆雨施。德洽无疆。旁作穆穆。仁化翔。

　　朝元日。宾王庭。承宸极。当盛明。衍和光。竭祗诚。仰嘉惠。怀德馨。游淳风。泳淑风。泳淑清。协忆兆。同欢荣。建皇极。统天位。运阴阳。御六气。殷群生。成性类。王道浃。治功成。人伦序。俗化清。虔明祀。祗三灵。崇礼乐。式仪刑。

　　庆元吉。宴三朝。播金石。咏冷箫。奏九夏。舞云韶。迈德音。流英声。八纮一。六合宁。六合宁。承圣明。王泽洽。道登隆。绥函夏。总华戎。齐德教。混殊风。混殊风。康万国。崇夷简。尚敦德。弘王度。远遐则。

　　【正旦大会行礼诗】

　　於赫皇祖。迪哲齐圣。经纬大业。基天之命。克开洪绪。诞笃天庆。旁济彝伦。仰齐七政。

　　烈烈景皇。克明克聪。静封略。定勋功。成民立政。仪刑万邦。式固崇轨。光绍前踪。

　　允文烈考。睿哲应期。参德天地。比功四时。大亨以正。庶绩咸熙。肇启晋宇。遂登皇基。

　　明明我后。玄德通神。受终正位。协应天人。容民厚下。育物流仁。跻我王道。辉光日新。

　　【晋四厢乐歌】 成公绥

　　【王公上寿酒歌】

　　上寿酒。乐未央。大晋应天庆。皇帝永无疆。

　　【正旦大会行礼歌】

　　穆穆天子。光临万国。多士盈朝。莫匪俊德。流化罔极。王猷允塞。嘉会置酒。嘉宾充庭。羽旄曜辰极。钟鼓振泰清。百辟朝三朝。彧彧明仪刑。济济锵锵。金振玉声。

　　礼乐具。宴嘉宾。眉寿祚圣皇。景福惟日新。群后戾止。有来雍雍。献酬纳贽。崇此礼容。丰肴万俎。旨酒千钟。嘉乐尽宴乐。福禄咸攸同。乐哉。天下安宁。道化行。风俗清。箫韶作。咏九成。年丰穰。世泰平。至治哉。乐无穷。元首聪明。股肱忠。澍丰泽。扬清风。

　　嘉瑞出。灵应彰。麒麟见。凤凰翔。醴泉涌。流中唐。嘉禾生。穗盈箱。降繁祉。祚圣皇。承天位。统万国。受命应期。授圣德。四世重光。宣开洪业。景克昌。文钦明。德弥彰。肇启晋邦。流祚无疆。

　　泰始建元。凤皇龙兴。龙兴伊何。享祚万乘。奄有八荒。化育黎蒸。图书焕炳。金石有徵。德光大。道熙隆。被四表。格皇穹。奕奕万嗣。明明显融。高朗令终。保兹永祚。与天比崇。

　　圣皇君四海。顺人应天期。三页合重光。泰始开洪基。明曜参日月。功化侔四时。宇宙清且泰。黎庶咸雍熙。善哉雍熙。

　　惟天降命。翼仁佑圣。於穆三皇。载德弥盛。总齐璇玑。光统七政。百揆时序。化若神圣。四海同风。兴至仁。济民育物。拟陶钧。拟陶钧。垂惠润。皇皇群贤。峨峨英俊。德化宣。芬芳播来胤。播来胤。垂后昆。清庙何穆穆。皇极辟四门。皇极辟四门。万机无不综。亹亹翼翼。乐不及荒。饥不遑食。大礼即行。乐无极。

　　登昆仑。上层城。乘飞龙。升泰清。冠日月。佩五星。扬虹霓。建彗旌。披庆云。荫繁荣。览八极。游天庭。顺天地。和阴阳。序四时。曜三光。张帝网。正皇纲。播仁风。流惠康。

　　迈洪化。振灵威。怀万方。纳九夷。朝阊阖。宴紫微。

　　建五旗。罗钟虡。列四县。奏韶武。铿金石。扬旌羽。纵八佾。巴渝舞。咏雅颂。和律吕。于胥乐。乐圣主。

　　化荡荡。清风泄。总英雄。御俊杰。开宇宙。扫四裔。光缉熙。美圣哲。超百代。扬休烈。流景祚。显万世。

　　皇皇显祖。翼世佐时。宁济六合。受命应期。神武鹰扬。大化咸熙。廓开皇衢。用成帝基。

　　光光景皇。无竞惟烈。匡时拯俗。休功盖世。宇宙既康。九域有截。天命降鉴。启祚明哲。

　　穆穆烈考。克明克隽。实天生德。诞膺灵运。肇建帝业。开国有晋。载德奕世。垂庆洪胤。

　　明明圣帝。龙飞在天。与灵合契。通德幽玄。仰化青云。俯育重渊。受灵之祜。於万斯年。

　　【晋冬至初岁小会歌】 张华

　　日月不留。四气回周。节庆代序。万国同休。庶尹群后。奉寿升朝。我有嘉礼。式宴百僚。繁肴绮错。旨酒泉渟。笙镛和奏。磬管流声。上隆其爱。下尽其心。宣其壅滞。训之德音。乃宣乃训。配享交泰。永载仁风。长抚无外。

　　【晋宴会歌】

　　亹亹我皇。配天垂光。留精日昃。经览无方。听朝有暇。延命众臣。冠盖云集。樽俎星陈。肴蒸多品。八珍代变。羽爵无算。究乐极宴。歌者流声。舞者投袂。动容有节。丝竹并设。宣畅四体。繁手趣挚。欢足发和。酣不忘礼。好乐无荒。翼翼济济。

　　【晋中宫所歌】

　　先生统大业。玄化渐八维。仪刑孚万邦。内训隆壶闱。皇英垂帝典。大雅咏三妃。执德宣隆教。正位理厥机。含章体柔顺。率礼蹈谦祗。螽斯弘慈惠。樛木逮幽微。徽时穆清风。高义邈

　　不追。遗荣参日月。百世仰馀晖。

　　【晋宗亲会歌】

　　族燕明礼顺。餟食序亲亲。骨肉散不殊。昆弟岂他人。本枝笃同庆。棠棣著先民。於皇圣明后。天覆弘且仁。隆礼崇亲戚。旁施协族姻。式宴尽酣娱。饮御备羞珍。和光既宣洽。上下同欢欣。德教加四海。敦睦被无垠。

　　【鼓吹曲辞】

　　【晋鼓吹曲二十二首】

　　

　　【灵之祥】

　　

　　灵之祥。石瑞章。旌金德。出西方。天降命。授宣皇。应期运。里经骧。继大舜。佐陶唐。赞武文。

　　建帝纲。孟氏叛。据南疆。追有扈。乱五常。吴寇劲。蜀虏强。交誓盟。连遐荒。宣赫怒。奋鹰扬。震乾威。曜电光。陵九天。陷石城。枭逆命。拯有生。万国安。四海宁。

　　【宣受命】

　　

　　宣受命。应天机。风云时动。神龙飞。御诸葛。镇雍梁。边境安。夷夏康。务节事。勤定倾。揽英雄。保持盈。渊穆穆。赫明明。冲而泰。天之经。养威重。运神兵。亮乃震毙。天下宁。

　　【征辽东】

　　

　　征辽东。敌失据。威灵迈日域。公孙既授首。群逆破胆。咸震怖。朔北响应。海表景附。武功赫赫。德云布。

　　【宣辅政】

　　

　　宣皇辅政。圣烈深。扰乱反正。从天心。网罗文武才。慎厥所生。所生贤。遗教施。安上治民。化风移。肇创帝基。洪业垂。於铄明明。时赫戏。功济万世。定二仪。定二仪。云行雨施。海外风驰。

　　【时运多难】

　　

　　时运多难。道教痡。天地变化。有盈虚。蠢尔吴蛮。虎视江湖。我皇赫斯。致天诛。有征无战。弭其图。天威横被。廓东隅。

　　【景龙飞】

　　

　　景龙飞。御天威。聪鉴玄察。动与神明协机。从之者显。逆之者灭夷。文教敷。武功巍。普被四海。万邦望风。莫不来绥。圣德潜断。先天弗违。弗违祥。享世永长。猛以致宽。道化光。赫明明。祚隆无疆。帝绩惟期。有命既集。崇此洪基。

　　【平玉衡】

　　

　　平玉衡。糺奸回。万国殊风。四海乖。礼贤养士。羁御英雄。思心齐。纂戎洪业。崇皇阶。品物咸亨。圣敬日跻。聪鉴习下情。明明综天机。

　　【文皇统百揆】

　　

　　文皇统百揆。继天理万方。武将镇四隅。英佐盈朝堂。谋言协秋兰。清风发其芳。洪泽所渐润。砾石为圭璋。大道侔五帝。盛德逾三壬。咸光大。上参天与地。至化无内外。无内外。六合并康乂。并康乂。遘兹嘉会。在昔羲与农。大晋德斯迈。镇征及诸州。为蕃卫。玄功济四海。洪烈流万世。

　　【因时运】

　　

　　因时运。圣策施。长蛇交解。群桀离。势穷奔吴。虎骑厉。惟武进。审大计。时迈其德。清一世。

　　【惟庸蜀】

　　

　　惟庸蜀。僣号天一隅。刘备逆帝命。禅亮承其馀。拥众数十万。窥隙承我虚。驿骑进羽檄。天下不遑居。姜维屡寇边。陇上为荒芜。文皇愍斯民。历世受罪辜。外谟藩屏臣。内谋众士夫。爪牙应指授。腹心献良图。良图协成文。大兴百万军。雷鼓震地起。猛势陵浮云。逋虏畏天诛。面缚造垒门。万里同风教。逆命称妾臣。光建五等。纪纲天人。

　　【天序】

　　

　　天序历。应受禅。承灵祜。御群龙。勒螭虎。弘济大化。英隽作辅。明明统万机。赫赫镇四方。咎繇稷契之畴。协兰芳。礼王臣。覆兆民。化之如天与地。谁敢爱其身。

　　【大晋承运期】

　　

　　大晋承运期。德隆圣皇。时清晏。白日垂光。应箓图。陟帝位。继天正玉衡。化行象神明。至哉道隆虞与唐。元首敷洪化。百寮股肱并忠良。民太康。隆隆赫赫。福祚盈无疆。

　　【金灵运】

　　

　　金灵运。天符发。圣徵见。参日月。惟我皇。体神圣。受魏禅。应天命。皇之兴。灵有徵。登大麓。御万乘。皇之辅。若阚虎。爪牙奋。莫之御。皇之佐。赞清化。百事理。万邦贺。神祇应。嘉瑞章。恭享礼。荐先皇。乐时奏。磬管锵。鼓渊渊。钟锽锽。奠樽俎。实玉觞。神歆响。咸悦康。宴孙子。佑无疆。大孝烝烝。德教被万方。

　　【於穆我皇】

　　

　　於穆我皇。盛德圣且明。受禅君世。光济群生。普天率土。莫不来庭。颙颙六合内。望风仰泰清。万国雍雍。兴颂声。大化洽。地平而天成。七政齐。玉衡惟平。峨峨佐命。济济群英。夙夜乾乾。万机是经。虽治兴。匪荒宁。谦道光。冲不盈。天地合德。日月同荣。赫赫煌煌。曜幽冥。三光克从。於显天。垂景星。龙凤臻。甘露宵零。肃神祇。祗上灵。万物欣戴。自天效其成。

　　【仲春振振】

　　

　　仲春振旅。大致民。武教於时日新。师执提。工执鼓。坐作从。节有序。盛矣允文允武。搜田表祃。申法誓。遂围禁。献社祭。允以时。明国制。文武并用。礼之经。列车如战。大教明。古今谁能去兵。大晋继天。济群生。

　　【夏苗田】

　　

　　夏苗田。运将徂。军国异容。文武殊。乃命群吏。撰车徒。辨其号名。赞契书。王军启八门。行同上帝居。时路建大麾。云旗医紫虚。百官象其事。疾则疾。徐则徐。回衡旋轸。罢陈弊车。献禽享祠。蒸蒸配有虞。惟大晋。德参两仪。化云敷。

　　【仲秋狝田。】

　　

　　仲秋狝田。金德常刚。凉风清且厉。凝露结为霜。白藏司辰。苍隼时鹰扬。鹰扬犹尚父。顺天以杀伐。春秋时序。雷霆振威曜。进退由钲鼓。致禽祀祊。羽毛之用充军府。赫赫大晋德。芬烈陵三五。敷化以文。虽治不废武。光宅四海。永享天之祜。

　　【顺天道】

　　

　　顺天道。握神契。三时示。讲武事。冬大阅。鸣镯振鼓铎。旌旗象虹霓。文制其中。武不穷武。动军誓众。礼成而义举。三驱以崇仁。进止不失其序。兵卒练。将如阚虎。惟阚虎。气陵青云。解围三面。杀不殄群。偃旌麾。班产军。献享蒸。修典文。嘉大晋。德配天。禄报功。爵俟贤。飨燕乐。受兹百禄。嘉万年。

　　【唐尧】

　　

　　唐尧谘务成。谦谦德所兴。积渐终光大。履霜致坚冰。神明道自然。河海犹可凝。舜禹统百揆。元凯以次升。禅让应天历。睿圣世相承。我皇陟帝位。平衡正准绳。德化飞四表。祥气见其徵。兴王坐俟旦。亡主恬自矜。致远由近始。覆篑成山陵。披图按先籍。有其证灵液。

　　【玄云】

　　

　　玄云起丘山。祥气万里会。龙飞保蜿蜿。凤翔何翙翙。昔在唐虞朝。时见青云际。今亲游万国。流光溢天外。鹤鸣在后雷锋。清音随风迈。成汤隆显命。伊挚来如飞。周文猎渭滨。遂载吕望归。符合如影响。先天天弗违。辍耕综时纲。解褐衿天维。元功配二王。芬馨世所稀。我皇叙群才。洪烈何巍巍。桓桓征四表。济济理万机。神化感无方。髦才盈帝畿。丕显惟昧旦。日新孔所咨。茂哉明圣德。日月同光辉。

　　【伯益】

　　

　　伯益佐舜禹。职掌山与川。德侔十六相。思心入无间。智理周万物。下知众鸟言。黄誉应清化。翔集何翩翩。和鸣栖庭树。徘徊云日间。夏桀为无道。密网施山河。酷祝振纤网。当奈黄雀何。殷汤崇天德。去其三面罗。逍遥群飞来。鸣声乃复和。朱誉作南宿。凤皇经羽群。

　　赤乌衔书至。天命瑞周文。神誉今来游。为我受命君。嘉祥致天和。膏泽隆青云。兰风发芳气。阖世同其芬。

　　【钓竿】

　　

　　钓竿何冉冉。甘饵芳且鲜。临川运思心。微纶沈九渊。太公宝此术。乃在灵秘篇。机变随物移。精妙贯未然。游鱼惊著钓。潜龙飞戾天。戾天安所至。抚翼翔太清。太清一何异。两仪出浑成。玉衡正三辰。造化赋群形。退愿辅圣君。与神合其灵。我君弘远略。天人不足并。天人初并时。昧昧何芒芒。日月有徵兆。文象兴二皇。蚩尢乱生民。黄帝用兵征万方。逮夏禹而德衰。三代荷百禄。保无极。永泰平。

　　【晋凯歌二首张华】

　　【命将出征歌】

　　重华隆帝道。戎蛮或不宾。徐夷兴有周。鬼方亦违殷。今在盛明世。寇虐动西垠。豺狼染牙爪。群生号穹旻。元帅统方夏。出车抚凉秦。众贞必以律。臧否实在人。威信加殊类。疏逖思自亲。单醪岂有味。挟纩感至仁。武功尚止戈。七德美安民。远迹由斯举。永世无风尘。

　　【劳还师歌】

　　玁狁背天德。构乱扰邦畿。戎车震朔野。群帅赞皇威。将士齐心旅。感义忘其私。积势如弩。赴节如发机。嚣声动山谷。金光曜素晖。挥戟陵劲敌。武步蹈横尸。鲸鲵皆授首。北土永清夷。昔往冒隆暑。今来白雪霏。征夫信勤瘁。自古咏采薇。收荣於舍爵。燕喜在凯归。

　　【舞曲歌辞】

　　【晋正德大豫舞歌二首傅玄】

　　

　　【正德舞歌】

　　天命有晋。光济万国。穆穆圣皇。文武惟则。在天斯正。在地成德。载韬政刑。载崇礼教。我敷玄化。臻於中道。

　　【大豫舞歌】

　　於铄皇晋。配天受命。熙帝之光。世德惟圣。嘉乐大豫。保佑万姓。渊兮不竭。冲而用之。先帝弗违。虔奉天时。

　　【晋正德大豫舞歌二首荀勖】

　　【正德舞歌】

　　人文垂则。盛德有容。声以依咏。舞以象功。干戚发挥。节以笙镛。羽籥云会。翊宣令踪。敷美尽善。允协时邕。焕炳其章。光乎万邦。万邦洋洋。承我晋道。配天作享。元命有造。上化如风。民应如草。穆穆斌斌。形于缀兆。文武旁作。庆流四表。无竞维烈。永世是绍。

　　【大豫舞歌】

　　豫顺以动。大哉惟时。时迈其仁。世载邕熙。兆我区夏。宣文是基。大业惟新。我皇隆之。重光累晖。钦明文思。迄用有成。惟晋之祺。穆穆圣皇。受命既固。品物咸宁。芳烈云布。文教旁通。笃以淳素。玄化洽畅。被之暇豫。作乐崇德。同美韶沪。睿邈幽遐。式遵王度。

　　【晋正德大豫舞歌二首张华】

　　

　　【正德舞歌】

　　曰皇上天。玄鉴惟光。神器周回。五德代章。祚命于晋。世有哲王。弘济区夏。陶甄万方。大明垂耀。旁烛无疆。蚩蚩庶类。风德永康。皇道惟清。礼乐斯经。金石在县。万舞在庭。象容表庆。协律被声。轶武超沪。取节六英。同进退让。化渐无形。大和宣洽。通于幽冥。

　　【大豫舞歌】

　　惟天之命。符运有归。赫赫大晋。三后重晖。继明绍。世。光抚九围。我皇绍期。遂在璇玑。群生属命。奄有庶邦。慎徽五典。玄教遐通。万方同轨。率土咸雍。爰制大豫。宣德舞功。醇化既穆。王道协隆。仁及草木。惠加昆虫。亿兆夷人。悦仰皇风。不显大业。永世弥崇。

　　【晋宣武舞歌四首傅玄】

　　

　　【惟圣皇篇】

　　惟圣皇。德巍巍。光四海。礼乐犹形影。文武为表里。乃作巴俞肆舞士。剑弩齐列。戈矛为之始。进退疾鹰鹞。龙战而豹起。如乱不可乱。动作顺其理。离合有统纪。

　　【短兵篇】

　　剑为短兵。其势险危。疾逾飞电。回旋应规。武节齐声。或合或离。电发星骛。若景若差。兵法攸象。军容是仪。

　　【军镇篇】

　　弩为远兵军之镇。其发有机。体难动。往必速。重而不迟。锐精分镈。射远中微。弩俞之乐一何奇。变多姿。退若激。进若飞。五声协。八音谐。宣武象。赞天威。

　　【穷武篇】

　　穷武者丧。何但败北。柔弱亡战。国家亦废。秦始徐偃。既已作戒。前世先王鉴其机。修文整武艺。文武足相济。然后得光大。乱曰：高则亢。满则盈。亢必危。盈必倾。去危倾。守以平。冲则久。浊能清。混文武。顺天经。

　　【晋宣文舞歌二首】

　　【羽籥舞歌】

　　羲皇之初。天地开元。罔罟禽兽。群黎以安。神农教耕。创业诚难。民得粒食。澹然无所患。黄帝始征伐。万品造其端。军驾无常居。是曰轩辕。轩辕既勤止。尧舜匪荒宁。夏禹治水。汤武又用兵。孰能保安逸。坐致太平。圣皇迈乾乾。天下兴颂声。穆穆且明明。惟圣皇。道化彰。溅四海。清三光。万几理。庶事康。潜龙升。仪凤翔。风雨时。物繁昌。却走马。降瑞祥。扬侧陋。简忠良。百禄是荷。眉寿无疆。

　　【羽铎舞歌】

　　昔在浑成时。两仪尚未分。阳升垂清景。阴阴兴浮云。中和合氛氲。万物各异群。人伦得其序。众生乐圣君。三统继五行。然后有质文。皇王殊运代。治乱亦缤纷。伊大晋。德兼往古。越牺农。邈舜禹。参天地。陵三五。礼唐周。乐韶武。岂惟箫韶。六代具举。泽沾地境。化充天寓。圣明临朝。元凯作辅。普天同乐胥。浩浩元气。遐哉太清。五行流迈。日月代征。随时变化。庶物乃成。圣皇继天。光济群生。化这以道。万国咸宁。受兹介福。延于亿龄。

　　【晋鼙舞歌五首】

　　

　　【洪业篇】

　　宣文创洪业。盛德在泰始。圣皇应灵符。受命君四海。万国何所乐。上有明天子。唐尧禅帝位。虞舜惟恭己。恭己正南面。道化与时移。大赦荡萌渐。文教被黄支。象天则地。体无为。聪明配日月。神圣参两仪。虽有三凶类。静言无所施。象天则地。体无为。稷契并佐命。伊吕升王臣。兰芷登朝肆。下无失宿民。声发响自应。表立景来附。虓虎从。羁制。潜龙升天路。备物立

　　成器。变通极其数。百事以时叙。万机有常度。训之以克让。纳之以忠恕。群下仰清风。海外同欢慕。象天则地。化云布。昔日贵雕饰。今尚俭与素。昔日多纤介。今去情与故。象天则地。化云布。济济大朝士。夙夜综万机。万机无废理。明明降畴询问。臣譬列星景。君配朝日晖。事业并通济。功烈何巍巍。五帝继三皇。三王世所归。圣德应期运。天地不能违。仰之弥已高。犹天不可阶。将复御龙氏。凤皇在庭栖。

　　【天命篇】

　　圣祖受天命。应期辅魏皇。入则综万机。出则征四方。朝廷无遗理。方表宁且康。道隆舜臣尧。积德逾大王。孟度阻穷险。造乱天一隅。神兵出不意。奉命致天诛。赦善戮有罪。元恶宗为虚。威风振劲蜀。武烈忄習强吴。诸葛不知命。肆逆乱天常。拥徒十馀万。数来寇边疆。我皇迈神武。秉钺镇雍凉。亮乃畏天威。未战先仆僵。盈虚自然运。时变固多艰。东征陵海表。万里枭贼渊。受遗齐七政。曹爽又滔天。群凶受诛殛。百禄咸来臻。黄华应福始。王凌为祸先。

　　【景皇篇】

　　景皇帝。聪明命世生。盛德参天地。帝王道大。创基既已难。继世亦未易。外则夏侯玄。内张则张与李。三凶称逆。乱帝纪。顺天行诛。穷其奸宄。遏将御其渐。潜谋不得起。罪人咸伏辜。威风振万里。平衡综万机。万机无不理。召陵桓不君。内外何纷纷。众小便成群。蒙昧恣心。治乱不分。睿圣独断。济琥常以文。顺天惟废立。扫霓披浮云。云霓既已辟。清和未几间。羽檄首尾至。变起东南蕃。俭钦为长蛇。外则凭吴蛮。万国纷骚扰。戚戚天下惧不安。神武御六军。我皇秉钺征。俭钦起寿春。前锋据项城。出其不意。并纵奇兵。奇兵诚难御。庙胜实难支。两军不期遇。敌退计无施。虎骑惟武进。大战沙阳陂。钦乃亡魂走。奔虏若云披。天恩赦有罪。东土放鲸鲵。

　　【大晋篇】

　　赫赫大晋。於穆文皇。荡荡巍巍。道迈陶唐。世称三皇五帝。及今重其光。九德克明。文既显。武又章。恩弘六合。兼济万方。内举元凯。朝政以纲。外简虎臣。时惟鹰扬。靡顺不怀。逆命斯亡。仁配春日。威逾秋霜。济济多士。同兹兰芳。唐虞至治。四了滔天。致讨俭钦。冈不肃虔。化感海外。海外来宾。献其声乐。并称妾臣。西蜀猾夏。僣号方域。命将致讨。委国稽服。吴人放命。凭海阻江。飞书告谕。响应来同。先王建肆国。九服为蕃卫。亡秦坏诸侯。享祚不二世。历代不能复。忽逾五百岁。我皇迈圣德，应期创典制。分土五等。蕃国正封界。莘莘文武佐。千秋遘嘉会。洪业溢区内。仁风翔海外。

　　【明君篇】

　　明君御四海。听鉴尽物情。顾望有谴罚。竭忠身必荣。兰茝出荒野。万里升紫庭。茨草秽堂阶。扫截不得生。能否莫相蒙。百官正其名。恭己慎有为。有为无不成。暗君不自信。群下执异端。正直罹浸润。奸臣夺其权。虽欲尽忠诚。结舌不敢言。结舌亦何惮。尽忠为身患。清流岂不洁。飞尘浊其源。歧路令不迷。未远胜不还。忠臣立君朝。正色不顾身。邪正不并存。譬若胡与秦。胡秦有合时。邪正各异津。忠臣遇明君。乾乾惟日新。群目统在纲。众星拱北辰。设令遭暗主。斥退为凡民。虽薄共时用。白茅犹可珍。冰霜昼夜结。兰桂摧为薪。邪臣多端变。用心何委曲。便僻顺情指。动随君所欲。偷安乐目前。不问清与浊。积伪冈时主。养交以持禄。言行恒相违。难餍其谿谷。昧死射乾没。觉露则灭族。

　　【晋铎舞歌】

　　【云门篇】

　　

　　黄云门。唐咸池。虞韶舞。夏夏殷沪。列代有五。振铎鸣金。近大武。清歌发唱。形为主。声和八音。协律吕。身不虚动。手不徒举。应节合度。周其叙。时奏宫角。杂之以徵羽。下餍众目。上从钟鼓。乐以移风。与德礼要辅。安有失其所。

　　【拂舞歌诗三首】

　　

　　【白鸠篇】

　　

　　翩翩白鸠。载飞载鸣。怀我君德。来集君庭。白雀呈瑞。素羽明鲜。翔庭舞异。以应仁乾。交交鸣鸠。或丹或黄。乐我君惠。振羽来翔。东璧馀光。鱼在江湖。惠而不费。敬我微躯。策我良驷。习我驱驰。与君周旋。乐道亡馀。我心虚静。我志沾濡。弹琴鼓瑟。聊以自娱。凌云登台。浮游太清。扳龙附凤。目

　　望身轻。

　　【独漉篇】

　　

　　独漉独漉。水深泥浊。泥浊尚可。水深杀我。雍雍双雁。游戏田畔。我欲射雁。念子孤散。翩翩浮萍。得风摇轻。我心何合。与之同并。空床低帷。谁知无人。夜衣锦绣。谁别伪真。刀鸣削中。倚床无施。父冤不报。欲活何为。猛虎斑斑。游戏山间。虎欲齿人。不避豪贤。

　　【济济篇】

　　畅飞畅舞气流芳。追念三五大绮黄。去失有。时可行。去来同时此未央。时冉冉。近桑榆。但当饮酒为欢娱。衰老逝。有何期。多忧耿耿内怀思。渊池广。鱼独希。愿得黄浦众所依。恩感人。世无比。悲歌且舞无极已。

　　【白伫舞歌诗三首】

　　

　　轻躯徐起何洋洋。高举两手白鹄翔。宛若龙转乍低昂。凝停善睐容仪光。如推若引留且行。随世而变诚无方。舞以尽神安可忘。晋世方昌乐未央。质如轻云色如银。爱之遗谁赠佳人。制以为袍馀作巾。袍以光躯巾拂尘。丽服在御会佳宾。醪醴盈樽美且淳。清歌徐舞降只神。四座欢乐胡可陈。

　　双袂齐举鸾凤翔。罗裙飘遥昭仪光。趋步生姿进流芳。鸣弦清歌及三阳。人生世间如电过。乐时每少苦日多。幸及良辰耀春华。齐倡献舞赵女歌。羲和驰景逝不停。春露未晞严霜零。百草凋索花落英。蟋蟀吟牖寒蝉鸣。百年之命忽若倾。早知迅速秉烛行。东造扶桑游紫庭。西至昆仑戏曾城。

　　阳春白日风花香。趋步明玉舞瑶珰。声发金石媚笙簧。罗袿徐转红袖扬。清歌流响绕凤梁。如矜若思凝且翔。转盻遗精艳辉光。将流将引双雁行。欢来何晚意何长。明君御世永歌昌。

　　【晋杯槃舞歌诗】

　　

　　晋世宁。四海平。普天安东永大宁。四海安。天下欢。乐治兴隆舞杯槃。舞杯槃。何翩翩。举坐翻覆寿万年。天与日。终与一。左回右转不相失。筝笛悲。酒舞疲。心中慷慨呆健儿。樽酒甘。丝竹清。愿令诸君醉复醒。醉复醒。时合同。四座欢乐皆言工。丝竹音。可不听。亦舞此槃左右轻。自相当。合坐欢乐人命长。人命长。当结友。千秋万岁皆老寿。  
　 



　　刘琨

　　〈琨。字越石。中山魏昌人。元康中。为司隶从事。历太尉掾、著作郎、太学博士、尚书郎。光熙初。封广武侯。永嘉初。拜并州刺史。建兴二年。加大将军、都督并州诸军事。三年。进司空。四年。为石勒所败。奔段匹磾。大兴元年。为匹磾所害。有集十卷、别集十二卷。〉

　　【扶风歌】

　　朝发广莫门。暮宿丹水山。左手弯繁弱。右手挥龙渊。顾瞻望宫阙。俯仰御飞轩。据鞍长叹息。泪下如流泉。系马长松下。废鞍高岳头。烈烈悲风起。冷冷涧水流。挥手长水流。挥手长相谢。哽咽不能言。浮云为我结。归鸟为我旋。去家日已远。安知存与亡。慷慨穷林中。抱膝独摧藏。麋鹿游我前。猨猴戏我侧。资粮既乏尽。薇蕨安可食。揽辔命徒侣。吟啸绝严中。君子道微矣。夫子故有穷。惟昔李骞期。寄在匈奴庭。忠信反获罪。汉武不见明。我欲竟此曲。此曲悲且长。弃置勿重陈。重陈令心伤。

　　【扶风歌】

　　南山石嵬嵬。松柏何离离。上枝拂青云。中心十数围。洛阳发中梁。松树窃自悲。斧锯截是松。松树东西摧。特作四轮车。载至洛阳宫。观者莫不欢。问是何山材。谁能刻镂此。公输与鲁班。被之用丹漆。薰用苏合香。本自南山松。今为宫殿梁。

　　【答卢谌诗】

　　琨顿首。损书及诗。备辛酸之苦言。畅经通之远旨。执玩反覆。不能释手。慨然以悲。欢然以喜。昔在少壮。未尝检括。远慕老庄之齐物。近嘉阮生之放旷。怪厚薄何从而生。哀乐何由而至。自顷辀张。困於逆乱。国破家亡。亲友凋残。块然独坐。则哀愤两集。负杖行吟。则百忧俱至。时复相与举觞对膝。破涕为笑。排终身之积惨。求数刻之暂欢。譬由疾疢弥年。而欲一丸销之。其可得乎。夫才生於世。世实须才。和氏之璧。焉得独曜於郢握。夜光之珠。何得专玩於随掌。天下之宝。固当与天下共之。但分析之日。不能不怅恨尔。然后知聃周之为虚诞。嗣宗之为妄作也。昔騄骥倚辀於吴坂。长鸣於良乐。知与不知也。百里奚愚於虞而智於秦。遇与不遇也。今君遇之矣。勖之而已。不复属意于文。二十馀年矣。久废则无次。想必欲其一反。故称指送一篇。适足以彰来诗之益美耳。琨顿首顿首。

　　厄运初遘。阳爻在六。乾象栋倾。坤仪舟覆。横厉纠纷。群妖竞逐。火燎神州。洪流华域。彼黍离离。彼稷育育。哀我皇晋。痛心在目。

　　天地无心。万物同涂。祸淫莫验。福善则虚。逆有全邑。义无完都。英蕊夏落。毒卉冬敷。如彼龟玉。韫椟毁诸。刍狗之谈。其最得乎。

　　咨余软弱。弗克负荷。愆衅仍彰。荣宠屡加。威之不建。祸延凶播。忠损于国。孝愆于家。斯罪之积。如彼山河。斯衅之深。终莫能磨。

　　郁穆旧姻。嬿婉新婚。不虑其败。唯义是敦。裹粮携弱。匍匐星奔。

　　未辍尔驾。已隳我门。二族偕覆。三孽并根。长惭旧孤。永负冤魂。

　　亭亭孤干。独生无伴。绿页繁缛。柔条修罕。朝采尔实。夕捋尔竿。竿翠丰寻。逸珠盈椀。实消我忧。忧急用缓。逝将去矣。庭虚情满。

　　虚满伊何。兰桂移植。茂彼春林。瘁此秋棘。有鸟翻飞。不遑休息。匪桐不栖。匪竹不食。永戢东羽。翰抚西翼。我之敬之。废欢辍职。

　　音以赏奏。味以殊珍。文以明言。言以畅神。之子之往。四美不臻。澄醪覆觞。丝竹生尘。素卷莫启。幄无谈宾。既孤我德。又阙我邻。

　　光光叚生。出幽迁乔。资忠履信。武烈文昭。旌弓骍骍。舆马翘翘。乃奋长縻。是辔是镳。何以赠子。竭心公朝。何以叙怀。引领长谣。

　　【重赠卢谌诗】

　　握中有玄璧。本自荆山璆。惟彼太公望。昔在渭滨叟。邓生何感激。千里来相求。白登幸曲逆。鸿门赖留侯。重耳任五贤。小白相射钩。苟能隆二伯。安问党与仇。中夜抚枕叹。相与数子游。吾衰久矣夫。何其不梦周。谁云圣达节。知命故不忧。宣尼悲获麟。西狩涕孔丘。功业未及建。夕阳忽西流。时哉不我与。去乎若云浮。朱实陨劲风。繁英落素秋。狭路倾华盖。

　　骇驷摧双辀。何意百练刚。化为绕指柔。

　　干宝

　　〈宝。字令升。新蔡人。少以才器召为著作郎。平杜弢有功。赐爵关内侯。中兴。领国史。以家贫。求补山阴令。迁始守太守。历司徒右长史。迁散骑常侍。有《周易》注十卷、周官注十二卷、春秋《左氏传》义十五卷、晋纪二十三卷、《搜神记》三十卷、干子八卷、集五卷。〉

　　【百志诗】

　　壮士禀杰姿。气烈有自然。俯仰群众中。胡能救世艰。阅巩代缝掖。兜鍪易进贤。

　　张亢

　　〈亢。字季阳。协弟。世称三张。中兴初。过江。拜散骑常侍。领佐著作郎。出补乌程令。入为散骑常侍。复领佐著作。有集二卷。隋志作张杭。〉

　　【诗】

　　昔我好坟典。下帷慕董氏。吟咏仿馀风。染轴舒素纸。

　　王鉴

　　〈鉴。字茂堂。高堂邑人。少以文笔著称。初为元帝琅邪国侍郎。拜驸马都尉。出补永兴令。大将军王敦请为记室参军。未就而卒。时年四十一。有集传於世。〉

　　【七夕观织女诗】

　　牵牛悲殊馆。织女悼离家。一稔期一宵。此期良可嘉。赫奕玄门开。飞阁郁嵯峨。隐隐驱千乘。阗阗越星河。六龙奋瑶辔。文螭负琼车。火丹秉瑰烛。素女执琼华。绛旗若吐电。朱盖如振霞。云韶何嘈嗷。灵鼓鸣相和。停轩纡高盻。眷予在岌峨。泽因芳露沾。恩附兰风加。明发相从游。翩翩鸾鷟罗。同游不同观。念子忧怨多。敬因三祝末。以尔属皇娥。

　　荀组

　　〈组。字大章。勖子。惠帝时。历太子中庶子、荥阳太守。永兴中为河南尹。迁尚书转卫尉。封阳城县男。转司隶校尉。怀帝时为豫州刺史。愍帝时为司空。领尚书左仆射。封临颍县公。转太尉。元帝即位。以为司徒。大兴初。南归。加录尚书事。迁太尉。领太子太保。未拜卒。有集三卷。〉

　　【七哀诗】

　　辙兮辙兮。何其寂蔑。

　　王廙

　　〈廙。字世将。琅邪临沂人。惠帝时。辟太傅掾。从迎大驾。封武陵县侯。拜尚书郎。出为濮阳太守。元帝镇江东。以为司马。历庐江、鄱阳二郡太守。及即位。徵为辅国将军。加散骑常侍。永昌元年。王敦以为平南将军。领护南蛮校尉、荆州刺史。是年卒。年四十八。有集三十四卷。〉

　　【春可乐】

　　春可乐兮。乐孟月之初阳。冰泮涣以微流。土冒橛而解刚。野晖赫以挥绿。

　　山葱倩以发苍。

　　吉辰兮上戊。明灵兮唯社。百室兮必集。祈祭兮树下。濯茆兮菹韭。齿蒜兮擗鲊。缥醪兮浮蚁。交觞兮并坐。气和兮体适。心怡兮志可。

　　浮盘兮流爵。接饮兮相娱。

　　上禊兮三巳。临川兮荡饮。回波兮曲沼。夹岸兮道渠。

　　若乃良辰三祖。祈始吉元。华坛峻。羽盖幢幡。

　　李充

　　〈充。字弘度。江夏人。辟丞相王导掾。除剡令。后为大著作郎。累迁中书侍郎。卒。有《论语》注十卷、翰林论五十四卷、集二十卷。〉

　　【嘲友人诗】

　　同好齐欢爱。缠绵一何深。子既识我情。我亦知子心。燕婉历年岁。和乐如瑟琴。良辰不我俱。中阔似商参。尔隔北山阳。我分南川阴。嘉会冈克从。积思安可任。目想妍丽姿。耳存清媚音。修昼兴永念。遥夜独悲吟。逝将寻行役。言别泣沾襟。愿尔降玉趾。一顾重千金。

　　【七月七日诗】

　　朗月垂玄景。洪汉截皓苍。牵牛难牵牛。织女守空箱。河广尚可越。怨此汉无梁。

　　北极躔众星。玉机运六纲。素云巡濛汜。炎帝收离光。

　　【送许从诗】

　　来若迅风欢。逝如归云征。离合理之常。聚散安足惊。

　　李颙

　　〈颙。字长林。充子。举孝廉。为本郡太守。有尚书注十卷、集十卷。〉

　　【经涡路作诗】

　　言归越东足。逝将反上都。后洫填中路。改辙修兹道。旦发石亭境。夕宿桑首墟。劲焱不兴润。零雨莫能濡。亢阳弥十旬。涓滴未暂舒。泉流成平陆。结驷可回车。肇允相忘鳞。翻为涸池鱼。咫步不能移。白日奄桑榆。

　　【涉湖诗】

　　旋经义兴境。弭棹石兰渚。震泽为何在。今唯太湖浦。图径萦五百。眇目缅无睹。高天淼若岸。长津杂如缕。窈窕寻湾漪。迢递望峦屿。惊飚扬飞湍。浮霄薄悬岨。轻禽翔云汉。游鳞憩中浒。黯蔼天时阴。岧峣舟航舞。凭河安可殉。静观戒征旅。

　　【夏日诗】

　　炎光烁南溟。溽暑融三夏。黮对重云荫。砰棱震雷咤。

　　【羡夏篇】

　　羲和游与并。朱融骋离光。照穴应时启。超川随化亡。

　　咧咧林蜩鸣。翩翩鸣鵙翔。

　　【感冬篇】

　　高阳揽玄辔。太皞御冬始。望舒注重在策。曜灵协燕纪。

　　蜿虹潜太阴。文雉化淮汜。

　　【离思篇】

　　烈烈寒气严。寥寥天宇清。

　　【诗】

　　焦肺枯肝。抽肠裂膈。

　　熊甫

　　〈甫。王敦参军。〉

　　【别歌】

　　

　　徂风飚起盖山陵。氛雾蔽日玉石焚。往事既去可长叹。念别惆怅复会难。

　　杨方

　　〈方。字公回。会稽人。司徒王导司徒掾。转东安太守。补高梁太守。年老归终于家。有《五经钩沉》十卷、《吴越春秋》削繁五卷、集二卷。〉

　　【合欢诗五首】

　　

　　虎啸谷风起。龙跃景云浮。同声好相应。同气自相求。我情与子亲。譬如影追躯。食共并根穗。饮共连理杯。衣共双丝绢。寝共无缝裯。居愿接膝坐。行愿携手趋。子静我不动。子游我不留。齐彼同心鸟。譬此比目鱼。情至断金石。胶漆未为牢。但愿长无别。合形作一躯。生为并身物。死为同棺灰。秦氏自言至。我情不可俦。

　　磁石引长针。阳燧下炎烟。宫商声相和。心同自相亲。我情与子合。亦如影追身。寝共织成被。絮用同功绵。暑摇比翼扇。寒坐并肩毡。子笑我必哂。子戚我无欢。来与子共迹。去与子同尘。齐彼蛩蛩兽。举动不相捐。惟愿长无别。合形作一身。生有同室好。死成并棺民。徐氏自言至。我情不可陈。

　　独坐空室中。愁有数千端。悲响答愁叹。哀涕应苦言。彷徨四顾望。白日入西山。不睹佳人来。但见飞鸟还。飞鸟亦何乐。夕宿自作群。

　　飞黄衔长辔。翼翼回轻轮。俯涉渌水涧。仰过九层山。修途曲且险。秋草生两边。黄华如沓金。白花如散银。青敷罗翠彩。绛葩象赤云。爰有承露枝。紫荣合素芬。扶疏垂清藻。布翘芳且鲜。目为艳彩回。心为奇色旋。抚心悼孤客。俯仰还自怜。歭向壁叹。揽笔作此文。

　　南邻有奇树。承春挺素华。丰翘被长条。绿叶蔽朱柯。因风吐微音。芳气入紫霞。我心羡此木。愿徒著予家。夕得游其下。朝得弄其葩。尔根深且坚。予宅浅且洿。移植良无期。叹息将如何。

　　甄述

　　〈述曾为河南功曹、征西谘议参军。有集十二卷。〉

　　【美女诗】

　　足蹑承云履。丰趺暠春锦。

　　朱德才

　　【赠傅氏诗】

　　猗猗彼君子。逍遥集华堂。高谕呈玄妙。弹笔播文章。

　　郭璞

　　〈璞。字景纯。河东闻喜人。惠怀间避乱过江。宣城太守殷佑以为参军。后为王导参军。大兴初。除著作佐郎。迁尚书郎。以母忧去职。明帝初。王敦起为记室参军。以阻敦谋逆。太宁二年被害。年四十九。有《尔雅》注五卷、音二卷、图十卷、图赞二卷、方言注十三卷、三苍注三卷、穆天子传注六卷、《山海经》注二十三卷、图赞二卷、《水经注》三卷、周《易林》五卷、洞林三卷、新林四卷、又九卷、卜韵一卷、《楚辞》注二卷、子虚上林赋注一卷、集十七卷。〉

　　【答贾九州愁】

　　广莫戒寒。玄英启谢。感彼时变。悲此物化。独步闲朝。哀叹静夜。德非颜原。屡空蓬舍。轻服御冬。蓝褐当夏。正未墨突。逝将命驾。幸赖吾贤。少以慰藉。

　　顾瞻中宇。一朝分崩。天网既紊。浮鲵横腾。运首北眷。邈哉华恒。虽欲凌翥。矫翮靡登。俯惧潜机。仰虑飞罾。惟其崄哀。难辛备曾。庶晞河清。混焉未澄。

　　自我徂迁。周之阳月。乱离方焮。忧虞匪歇。四极虽遥。息驾靡脱。愿言齐衡。庶几契阔。虽云暗投。圭璋特达。绵驹之变。何有胡越。子固乔楚。我伊罗葛。无贵香明。终自氵截渴。未若遗荣。閟情丘壑。逍游永年。抽簪收发。

　　【与王使君诗】

　　道有亏盈。运亦凌替。茫茫百六。孰知其弊。蠢蠢中华。遘此虐戾。遗黎其咨。天未忘惠。云谁之眷。在我命代。

　　穆穆皇帝。因灵所授。英英将军。惟哲之秀。乃协神。馥如兰臭。化扬东夏。勋格宇宙。岂伊来苏。莫知其覆。

　　怀远以文。济难以略。光赞岳谟。折冲帷幕。凋华振彩。坠景增灼。穆其德风。休声有邈。方恢神邑。天衢再廓。

　　遭蒙之吝。在我幽人。绝志云肆。如彼涔鳞。灵荫谬垂。跃我龙津。翘情明规。怀德鉴神。虽赖蹔盼。永愧其尘。

　　靡竭匪浚。靡颓匪隆。持贵以降。挹满以冲。迈德遗功。于盛思终。愿林之蔼。乐岱之崇。永观玉振。长赖英风。

　　【答王门子诗】

　　芊芊玉英。济美琼林。靡靡王生。实迈俊心。藻艳三秀。响谐韶音。映彩春兰。擢蕊秋岑。

　　我虽同薄。及尔异颖。翘不冠业。荣不熙町。因夷杖平。藉澄任静。思乐逸惊。翻飞云领。

　　畴昔之乖。永言莫见。之子于罹。再离沦湮。苕不凋翠。柯不易倩。染霜滋芬。在陶弥练。

　　诗亦有言。兄弟无远。矧我暨尔。姻媾缱绻。猗人其来。青阳载婉。言归于好。如彼琴管。

　　皇极委夷。运有经纶。聊以傲咏。不荣不遁。敢希寂放。庶几无闷。匪薰匪猷。安知藜荪。

　　遗物任性。兀然自纵。倚荣凋蔼。寓音雅弄。匪涉魏阙。匪滞陋巷。永赖不才。逍遥无用。

　　【赠温峤诗】

　　兰薄有茝。玉泉产玫。亹亹含风。灼灼猗人。如金之映。如琼之津。擢翘秋阳。凌波暴鳞。

　　擢翘伊何。妙灵奇挺。暴鳞伊何。披彩迈景。清规外标。朗鉴内景。思乐云蔼。言采其颖。

　　人亦有言。松竹有林。及尔臭味。异苕同岑。义结在昔。分涉于今。我怀惟永。载咏载吟。

　　子策骐骏。我案骀辔。进不要声。退不慠位。遗心隐显。得意荣悴。尚想李严。逍遥柱肆。

　　言以忘得。交以淡成。同匪伊和。惟我与生。尔神余契。我怀子情。携手一壑。安知尘冥。

　　【游仙诗十九首】

　　京华游侠窟。山林隐遁栖。朱门何足荣。未若托蓬莱。临源挹清波。陵冈掇丹荑。灵谿可潜盘。安事登云梯。漆园有傲吏。莱氏有逸妻。进则保龙见。退为触藩羝。高蹈风尘外。长揖谢夷齐。

　　青谿千馀仞。中有一道士。云生梁栋间。风出窗户里。借问此何谁。云是鬼谷子。翘迹企颍阳。临河思洗耳。阊阖西南来。潜波涣鳞起。灵妃顾我笑。粲然启玉齿。蹇修时不存。要之将谁使。

　　悲翡翠戏兰苕。容色更相鲜。绿萝结高林。蒙笼盖一山。中有冥寂士。静啸抚清弦。放情凌霄外。嚼蕊挹飞泉。赤松临上游。驾鸿乘紫烟。左挹浮丘袖。右拍洪崖肩。借问蜉蝣辈。宁知龟鹤年。

　　六龙安可顿。运流有代谢。时变感人思。已秋复愿夏。淮海变微禽。吾生独不化。虽欲腾丹谿。云螭非我驾。愧无鲁阳德。回日向三舍。临川哀年迈。抚心独悲吒。逸翮思拂霄。迅足羡远游。清源无增澜。安得运吞舟。珪璋虽特达。明月难暗投。潜颖怨清阳。陵苕哀素秋。悲来恻丹心。零泪缘缨流。

　　杂县寓鲁门。风暖将为灾。吞舟涌海底。高浪驾蓬莱。神仙排云出。但见金银台。陵阳挹丹溜。容成挥玉杯。姮娥扬妙音。洪崖颔其颐。升降随长烟。飘遥戏九垓。奇龄迈五龙。千岁方婴孩。燕昭无灵气。汉武非仙才。

　　晦朔如循环。月盈已复魄。蓐收清西陆。朱羲将由白。寒露拂陵苕。女萝辞松柏。蕣荣不终朝。蜉蝣岂见夕。圆丘有奇草。钟山出灵液。王孙列八珍。安期练五石。长揖当途人。去来山林客。

　　旸谷吐灵曜。扶桑森千丈。朱霞升东山。朝日何晃朗。回风流曲棂。幽室发逸响。悠然心永怀。眇尔自遐想。仰思举云翼。延首矫玉掌。啸傲遗世罗。纵情在独往。明道虽若昧。其中有妙象。希贤宜励德。羡鱼当结网。

　　采药游名山。将以救年颓，呼吸玉滋液，妙气盈胸怀。登仙抚龙驷。迅驾乘奔雷。鳞裳逐电曜。云盖随风回。手顿羲和辔。足蹈阊阖开。东海犹蹄涔。昆仑蝼蚁堆。遐貌冥茫中。俯视令人哀。

　　璇台冠昆领。西海滨招摇。琼林笼藻映。碧树疏英翘。丹泉溧朱沫。黑水鼓玄涛。寻仙万馀日。今乃见子乔。振发晞翠霞。解褐礼绛霄。总辔临少广。盘虬舞云轺。永偕帝乡侣。千龄共逍遥。

　　吐纳致真和。一朝忽灵蜕。飘然凌太清。眇尔景长灭。

　　纵酒濛汜滨。结驾寻木末。翘手攀金梯。飞上登玉阙。左顾拥方目。右眷极朱发。

　　四渎流如泪。五狱罗若垤。寻我青云友。永与时人绝。

　　静叹亦何念。悲此妙龄逝。在世无千月。命如秋叶蒂。兰生蓬芭间。荣曜常幽医。

　　登狱采五芝。涉涧将六草。散发荡玄溜。终年不华皓。

　　放浪林泽外。被发师严穴。仿佛若士姿。梦想游列。

　　翘首望太清。朝云无增景。虽欲思灵化。龙津未易上。

　　安见山林士。拥膝对严蹲。

　　啸嗷遗俗罗。得此生。

　　【幽思篇】

　　林无静树。川无停流。

　　【诗】

　　

　　北阜烈烈。巨海混混。垒垒三坟。惟母与昆。

　　【诗】

　　杞梓生荆南。奇才应出世。擢颖盖汉阳。鸿声骇皇室。遂应四科选。朱衣耀玉质。

　　【诗】

　　青阳畅和气。谷风穆以温。英茝晔林会。昆虫咸启门。高台临迅流。四坐列王孙。羽盖停云阴。翠郁映玉樽。

　　【诗】

　　羲和骋丹衢。朱明赫其猛。融风拂晨霄。阳精一何冏。间宇静无娱。端坐愁日永。

　　【诗】

　　君如秋日云。妾似突中烟。高下理自殊。一乖雨绝天。

　　【诗】

　　翩翩寻灵娥。眇然上奔月。

　　得意在兰荪。忘怀寄萧艾。  


　　温峤

　　〈峤。字太真。太原祁人。初为司隶都官从事。司徒辟东阖祭酒。补上党潞令。后历任刘琨平北参军、大将地军从事中郎、司空右司马、左长史等。元帝即位。历王导骠骑长史、太子中庶子。明帝即位。拜侍中。转中书令、丹杨尹。成帝即位。为江州刺史、持节平南将军。镇武昌。苏峻平。拜骠骑将军、开府仪同三司。加散骑常侍。封始安郡公。咸和四年卒。年四十二。有集十卷。〉

　　【回文虚言诗】

　　

　　宁神静泊。损有崇无。

　　梅陶

　　〈陶。元帝初为王敦谘议参军。后除豫章郡太守。成帝初为尚书。有新论一卷、集二十卷。〉

　　【赠温峤诗】

　　巍巍有晋。道隆虞唐。元宗中兴。明祖重光。我帝承基。圣后作皇。生而神明。诞质珪璋。有乱同符。恢我王纲。

　　台衡增耀。元辅重辉。泉哉若人。之颜之徽。知文之宗。研理之机。入铨帝评。出纲王维。

　　帝曰尔徂。往镇江土。俾尔旄麾。授尔齐斧。昔周之宣。有熊有武。在汉五页。营平作武。推毂委诚。惟余与汝。

　　俯偻勤时。非遑晏豫。星陈宿驾。玄旌首路。轻舟龙骧。武旅云布。我恋惟爱。尔勤王度。迟迟之感。监宵悟。

　　人亦有言。德輶如毛。重非千钧。人鲜克效。武有七政。文敷五教。义在止戈。威崇戢暴。勖尔远猷。迈尔英劭。

　　【怨诗行】

　　庭植不材柳。苑育能鸣鹤。鼓枝游畦亩。栖钓一丘壑。晨悦朝敷荣。夕乘南音客。昼立薄游景。暮宿汉阴魄。庇身荫王猷。罢蹇反幻迹。

　　庾阐

　　〈阐。字仲初。颍川鄢陵人。永昌中为西阳王羕太宰掾。累迁尚书郎。咸和中。参司空郗鉴军事。拜彭城内史。进散骑常侍。领大著作。出补零陵太守。拜给事中。复领著作。年五十四卒。有集十卷。〉

　　【吊贾谊诗】

　　虽有惠音。莫过韶頀。虽有腾蛇。终仆一壑。

　　【三月三日临曲水诗】

　　暮春濯清汜。游鳞泳一壑。高泉吐东岑。洄澜自净荥。临川叠曲流。丰林映绿薄。轻舟沈飞觞。鼓枻观鱼跃。

　　【三月三日诗】

　　心结湘川渚。目散冲霄外。清泉吐翠流。渌醽漂素濑。悠想盻长川。轻澜渺如带。

　　【观石鼓诗】

　　命驾观奇逸。径骛造灵山。朝济清溪岸。夕憩五龙泉。鸣石含潜响。雷骇震九天。妙化非不有。莫知神自然。翔霄拂翠领。绿涧漱严间。手澡春泉洁。目玩阳葩鲜。

　　【登楚山诗】

　　拂驾升西领。寓目临浚波。想望七德耀。咏此九功歌。龙驷释阳林。朝服集三河。回首盻宇宙。一无济邦家。

　　【衡山诗】

　　北眺衡山首。南睨五领末。寂坐挹虚恬。运目情四豁。翔虬凌九霄。陆鳞困濡沫。未体江湖悠。安识南溟阔。

　　【江都遇风诗】

　　天吴踊灵壑。将驾奔冥霄。飞廉振折木。流景登扶摇。洪川伫宿浪。跃水迎晨潮。仰盻蹙玄云。俯听聒悲飚。

　　【采药诗】

　　采药灵山。结驾登九嶷。悬严溜石髓。芳谷挺丹芝。冷冷云珠落。漼漼石蜜滋。鲜景染冰颜。妙气翼冥期。霞光焕藿靡。虹景照参差。椿寿自有极。槿花何用疑。

　　【游仙诗十首】

　　神岳竦丹霄。玉堂临雪领。上采琼树华。下挹瑶泉井。

　　南海纳朱涛。玄波洒北溟。仰盻烛龙曜。俯步朝广庭。

　　邛疏练石髓。赤松潄水玉。凭烟眇封子。流浪挥玄俗。崆峒临北户。昆吾眇南陆。层霄映紫芝。潜涧泛丹菊。昆仑涌五河。八流萦地轴。

　　三山罗如粟。巨壑不容刀。白龙腾子明。朱鳞运琴高。轻举观沧海。眇邈去瀛洲。玉泉出灵凫。琼草被神丘。

　　荧荧丹桂紫芝。结根云山九疑。鲜荣夏馥冬熙。谁与薄采松期。

　　赤松游霞乘烟。封子练骨凌仙。晨漱水玉心玄。故能灵化自然。

　　乘彼六气渺芒。辎驾赤水昆阳。遥望至人玄堂。心与冈象俱忘。

　　朝嗽云英玉蕊。夕挹玉膏石髓。瑶台藻构霞绮。鳞裳羽盖级纚。

　　玉树标云翠蔚。灵崖独拔奇卉。芳津兰莹珠隧。碧叶灌清鳞萃。

　　玉房石磊砢。烛龙衔辉吐火。朝采石英涧左。夕医琼葩严下。

　　【诗】

　　炼形去人俗。飘忽乘云游。暂想扶桑阴。忽见东岳鱼。

　　峥嵘激清崖。蒙笼阴严岫。咀嚼延六气。俯仰以九周。

　　【从征诗】

　　志士痛朝危。忠臣哀主辱。

　　张骏

　　〈骏。字公庭。安定乌氏人。西凉牧张寔子。嗣位大都督、大将军、凉州牧。永和二年卒。年四十。有集八卷。〉

　　【薤露行】

　　在晋之二世。皇道昧不明。主暗无良臣。艰乱起朝庭。七柄失其所。权纲丧典刑。愚猾窥神器。牝鸡又晨鸣。哲妇逞幽虐。宗祀一朝倾。储君缢新昌。帝执金墉城。祸衅萌宫掖。胡马动北坰。三方风尘起。玁狁窃上京。义士扼素腕。感慨怀愤盈。誓心荡众狄。积诚彻昊灵。

　　【东门行】

　　勾芒御春正。衡纪运玉琼。明庶起祥风。和气翕来征。庆云荫八极。甘雨润四坰。昊天降灵泽。朝日耀华精。嘉羁布原野。百卉敷时荣。鸠鹊与鹙黄。间关相和鸣。菉萍覆灵沼。香花扬芳馨。春游诚可乐。感此白日倾。休否有终极。落叶思本茎。临川悲逝者。节变动中情。

　　袁乔

　　〈乔。字彦升。陈郡人。历尚书郎、江夏相。永和三年。从桓温平蜀。封湘西伯。寻卒。年三十六。有集七卷。〉

　　【诗】

　　

　　角枕粲文茵。锦衾烂长筵。

　　谢尚

　　〈尚，字仁祖，陈郡阳夏人。袭父鲲爵咸亭侯，补给事黄门侍郎，出为建武将军、历阳太守。建元中，迁南中郎将，督豫州四郡，领江州刺史，转豫州刺史，镇历阳。永和中，拜尚书仆射。升平初，徵拜卫将军，未至卒。有集十卷。〉

　　【大道曲】

　　

　　青阳二三月。柳青桃复红。车马不相识。音落黄埃中。

　　【赠王彪之诗】

　　长杨荫清沼。游鱼戏绿波。

　　【筝歌】

　　

　　秋风意殊迫。

　　江回

　　〈回。字道载。陈留圉人。避乱临海。为蔡谟、何充所引用。以家贫。求为太末令。迁吴令。殷浩谋北伐。请为谘议参军。升平末。累迁太常。卒时年五十八。有集九卷。〉

　　【咏秋诗】

　　祝融解炎辔。蓐收起凉驾。高风催食节变。凝露督物化。长林悲素秋。茂草思朱夏。鸣雁薄云领。蟋蟀吟深榭。寒蝉向夕号。惊飙激中夜。感物增人怀。凄然无欣暇。

　　【咏贫诗】

　　筚站不启扉。环堵蒙蒿榛。空瓢覆壁下。箪上自生尘。出门谁氏子。惫哉一何贫。

　　【诗】

　　巨鳌戴蓬莱。大鲲运天池。倏忽云雨兴。俯仰三州移。

　　卢谌

　　〈谌。字子谅。范阳涿人。举秀才。辟太尉掾。洛阳陷。刘粲据晋阳。留为参军。粲败。刘琨以为司空主簿。转从事中郎。愍帝末。从琨奔段匹磾。以为幽州别驾。匹磾败。奔段末波。后又为石虎所得。以为中书侍郎、国子祭酒、侍中、中书监。虎死。从冉闵于襄国。太和六年。闵诛石氏。被杀。年六十七。有集十卷。〉

　　【赠刘琨诗】

　　故吏人事中郎卢谌死罪死罪。谌禀性短弱。当世罕任。因其自然。用安静退。在木阙不材之资。处雁乏善鸣之分。卷异蘧子。愚殊甯生。匠者时眄。不免馔宾。尝自思惟。因缘运会。得蒙接事。自奉清尘。于今五稔。谟明之效不著。候人之讥已彰。大雅含弘。量包山薮。加以待接弥优。款眷逾昵。与运筹之谋。厕燕私之欢。绸缪之旨。有同骨肉。其为知己。古人冈喻。昔聂政殉严遂之顾。荆轲慕燕丹之义。意气之间。糜躯不悔。虽微达节谓之可庶。然苟曰有情。孰能不怀。故委身之日。夷险已之。事与愿违。当忝外役。遂去左右。收迹府朝。盖本同末异。杨朱兴哀。始素终玄。墨翟垂涕。分乖之际。咸可欢慨。致感之途。或迫于兹。亦奚必临路而后长号。睹丝而后歔欷哉。是以仰惟先情。俯览今遇。感存念亡。触物增眷《易》曰：书不尽言言不尽意。然则书非尽言之器。言非尽意之具矣。况言有不得至於尽意。书有不得至於尽言邪。不胜猬懑。谨贡诗一篇。抑不足以揄扬弘美。亦以摅其所抱而已。若公肆大惠。遂其厚恩。锡以咳唾之音。慰其违离之意。则所谓咸池酬於北里。夜光报於鱼目。谌之愿也。非所敢望也。谌死罪死罪。

　　浚哲惟皇。绍熙有晋。振厥弛维。光阐远韵。有来斯雍。至止伊顺。三台摛朗。四狱增峻。

　　伊谌陋宗。昔遘嘉惠。申以婚姻。著以累世。义等休戚。好同兴废。孰云匪谐。如乐之契。

　　王室丧师。私门播迁。望公归之。视险忽艰。兹愿不遂。中路阻颠。仰悲先意。俯思身愆。

　　大钧载运。良辰遂往。譬彼日月。迅过俯仰。感今惟昔。口存心想。借曰如昨。忽为畴曩。

　　畴曩伊何。逝者弥疏。温温恭人。慎终如初。览彼遗音。恤此穷孤。譬彼樛木。蔓葛以敷。

　　妙哉蔓葛。得讬樛木。叶不云布。华不星烛。承侔卞和。质非荆璞。眷同尤良。用乏骥騄。

　　承亦既笃。眷亦既亲。饰奖驽猥。方驾骏珍。弼谐靡成。良谟莫陈。无觊狐餐。有与五臣。

　　五臣奚与。契阔百罹。身经险阻。足蹈幽遐。义由恩深。分随昵加。绸缪委心。自同匪他。

　　昔在暇日。妙寻通理。尤彼意气。狭是节士。情以体生。感以情起。趣舍同要。穷达斯已。

　　由余片言。秦人是惮。日磾效忠。飞声有汉。桓桓抚军。古贤作冠。来牧幽都。济厥涂炭。

　　涂炭既济。寇挫民阜。谬其疲隶。授之朝右。上惧任大。下欣施厚。实祗高明。敢忘所守。

　　相彼反哺。尚在翔禽。孰是人斯。而忍斯心。每凭山海。庶觌高深。遐眺存亡。缅成飞沈。

　　长徽已缨。逝将徙举。收迹西践。衔哀东顾。曷云涂辽。曾不咫步。岂不夙夜。谓行多露。

　　绵绵女萝。施于松标。禀泽洪干。晞阳丰条。根浅难固。茎弱易凋。操彼纤质。承此冲飙。

　　纤质实微。冲飙斯值。谁谓言精。致在赏意。不见得鱼。亦忘厥饵。遗其形骸。寄之深识。

　　先民颐意。潜山隐几。仰熙丹崖。俯澡绿水。无求於和。自附众美。慷慨遐踪。有愧高旨。

　　爰造异论。肝胆楚越。惟同大观。万涂一辙。死生既齐。荣辱奚别。处其玄根。廓焉靡结。

　　福为祸始。祸作福阶。天地盈虚。寒暑周回。夫差不祀。衅在胜齐。句践作伯。祚自会稽。

　　邈矣达度。唯道是杖。形有未泰。神无不畅。如川之流。如渊之量。上弘栋隆。下塞民望。

　　【诗】

　　凛禀素秋。日促宵长。

　　【重赠刘琨诗】

　　璧由识者显。龙因庆云翔。茨棘非所憩。翰飞游高冈。余音非九韶。何以仪凤凰。新城非芝圃。曷由殖兰芳。

　　【答刘琨诗】

　　随宝产汉滨。摛此夜光真。不待卞和显。自为命世珍。

　　谁言日向暮。桑榆犹启晨。谁言繁菜实。振藻耀芳春。百练或致屈。绕指所以伸。

　　【赠崔温诗】

　　逍遥步城隅。暇日聊游豫。北眺沙漠垂。南望旧京路。平陆引长流。冈峦挺茂树。中原厉迅飙。山阿起云雾。游于恒悲怀。举目增永慕。良俦不获偕。舒情将焉诉。远念贤士风。遂存往古务。朔鄙多侠气。岂唯地所固。李牧镇边城。荒夷怀南惧。赵奢正疆场。秦人折北虑。羁旅及宽政。委质与时遇。恨以驽蹇姿。徒烦非子御。亦既弛负担。忝位宰黔庶。苟云免罪戾。何暇收民誉。倪宽以殿黜。终乃最众赋。何武不赫赫。遗爱常在去。古人非所希。短弱自有素。何以敷斯辞。惟以二子故。

　　【答魏子悌诗】

　　崇台非一。珍裘非一腋。多士成大业。群贤济弘绩。遇蒙时来会。聊齐朝彦迹。顾此腹背羽。愧彼排虚翮。寄身荫四狱。托好凭三益。倾盖虽终朝。大分迈畴昔。在危每同险。处安不异易。俱涉晋昌艰。共更飞狐厄。恩由契阔生。义随周旋积。岂谓乡曲誉。谬充本州役。乖离令我感。悲欣使情惕。理以精神通。匪曰形骸隔。妙诗申笃好。清义贯幽赜。恨无随侯珠。以酬荆文璧。

　　【览古诗】

　　赵氏有和璧。天下无不传。秦人来求市。厥价徒空言。与之将见卖。不与恐致患。简才备行李。图令国命全。蔺生在下位。缪子称其贤。奉辞驰出境。伏轼径入关。秦王御殿坐。赵使拥节前。挥袂睨金柱。身玉要俱捐。连城既伪往。荆玉亦真还。爰在渑池会。二主克交欢。昭襄欲负力。相如折其端。眦血下沾襟。怒发上冲冠。西缶终双击。东瑟不只弹。舍生岂不易。处死诚独难。棱威章台颠。强御亦不干。屈节邯郸虽。俯首忍回轩。廉公何为者。负荆谢厥愆。智勇盖当世。弛张使我叹。

　　【时兴诗】

　　亹亹圆象运。悠悠方仪廓。忽忽岁云暮。游原采萧藿。北逾芒与河。南临伊与洛。凝霜沾蔓草。悲风振林薄。摵摵芳页零。々芬华落。下泉激冽清。旷野增辽索。登高眺遐荒。极望无崖崿。形变随时化。神感因物作。澹乎至人心。恬然存玄漠。

　　【诗】

　　遐举游名山。松乔共相追。层崖成崇馆。严阿结重围。

　　【诗】

　　山居是所乐。世路非我欲。

　　王胡之

　　〈胡之。字修龄。廙次子。历吴兴太守。徵侍中、丹杨尹、秘书监。太和六年。拜持节、都督司州诸军事、西中郎将、司州刺史。未行而卒。有集十卷。〉

　　【赠庾翼诗】

　　仪凤厉天。腾龙陵云。昂昂猗人。逸足绝群。温风既畅。玉润兰芬。如彼春零。流津烟煴。

　　邓林伊何。蔚蔚其映。流芳伊何。鉴犹水镜。通广外润。雅裁内正。降巳顺时。志存急病。

　　戎马生郊。王路未夷。螳螂举斧。鲸鲵轩鳍。矫矫吾子。劬劳王师。单醴投川。饮者如归。昆领载崇。太阳增辉。

　　江海能大。上善居下。侯王得尊。心同触寡。废我处冲。虚怀无假。待来制器。如彼钅卢冶。天下何事。去其害马。

　　友以淡合。理随道泰。余与夫子。自然冥会。蹔面豁怀。倾枕解带。玉液相润。琼林增蔼。心齐飞沈。相望事外。譬诸龙鱼。陵云潜濑。

　　稷契赞时。巢由亢矫。辅汉者房。遁迹者皓。妙善自同。外内臣道。子光齐鲁。余守严老。

　　元直言归。武侯解鞅。子鱼司契。幼安独往。神齐玄一。形寄为两。苟体理分。动寂忘象。仰味高风。载咏载想。

　　回驾蓬庐。独游偶影。陵风行歌。肆目崇岭。高丘隐天。长湖万顷。可以垂纶。可以啸咏。取诸匈怀。寄之匠郢。

　　【答谢安诗】

　　荆山天峙。辟立万丈。兰薄晖崖。琼林激响。哲人秀举。和璧夜朗。凌霄矫翰。希风清往。

　　矫翰伊何。羽仪鲜洁。清往伊何。自然挺彻。易达外畅。聪鉴内察。思乐寒权。披条暎雪。

　　朱火炎上。渌水赴泉。风以气积。冰由霜坚。妙感无假。率应自然。我虽异韵。及尔同玄。如彼竹柏。厉飙俱鲜。

　　利交甘绝。仰违玄指。君子淡亲。湛若澄水。余与吾生。相忘隐机。泰不期显。在悴通否。

　　人间诚难。通由达识。才照经纶。能泯同异。钝神幽疾。宜处无事。遇物以器。各自得意。长短任真。乃合其至。

　　畴昔宴游。缱绻髫乱。或方童颜。或始角巾。搴褐揽帔。濯素吝。壑无深流。丘无嚣仞。今也华发。卑高殊韵。形迹外乖。理畅内润。

　　巢由坦步。稷契王佐。太公奇拔。首阳空饿。各乘其道。两无贰过。愿纺玄契。废疾高卧。

　　来赠载婉。妙有新唱。博以兼济。约以理当。非不悦子。驽骥殊量。鸟养养之。任其沈飏。取诸胸怀。寄想郢匠。

　　郗超

　　〈超。字景兴。一字嘉宾。高平金乡人。为桓温征西掾。随府迁大司马参军。除散骑侍郎。太和末。与桓温定废立计。迁中书侍郎。转司徒左长史。卒时年四十二。有集十卷。〉

　　【答傅郎诗】

　　森森群像。妙归玄同。原始无滞。孰云质通。悟之斯朗。执焉则封。器乖吹万。理贯一空。

　　昔在总角。有怀大方。虽乏超诣。性不比常。奇趣感心。虚飙流芳。始自践迹。

　　遂登慧场。

　　迹以化形。慧以通神。时欤运欤。遘兹渊人。澄源领本。启此归津。投契凯入。挥刃擢新。发悟虽迹。反观已陈。

　　暧暧末叶。运钟交丧。绵绵虚宗。千载靡畅。谁能慜中。仰谐冥匠。并辔一方。明心绝向。

　　明向若易。潜行谅深。时惟同得。婉转嘿寻。望关启扉，披帷解衿。情兴未足。祈我冲箴。

　　冲箴之往。岂伊璠玙。通无不畅。分靡不劬。何以融之。本际已无。即心既尽。触族自虚。

　　曹毗

　　〈毗。字辅佐。谯国人。郡察孝廉。除郎中。蔡谟荐补著作佐郎。迁句章令。徵为太学博士。迁尚书郎。出为下邳太守。累迁至光禄勋。有集十五卷。〉

　　【黄帝赞诗】

　　轩辕应玄期。幼能总百神。体练五灵妙。气含云露津。掺石曾城岫。铸鼎荆山滨。豁焉天扉开。飘然跨腾鳞。仪辔洒长风。褰裳蹑紫宸。

　　【咏冬诗】

　　绵邈冬夕永。凛厉寒气升。离页向晨落。长风振条兴。夜静轻响起。天清月晖澄。寒冰盈渠结。素霜竟栏凝。今载忽已暮。来纪奄复仍。

　　【夜听捣衣诗】

　　寒兴御纨素。佳人理衣襟。冬夜清且永。皎月照堂阴。纤手叠轻素。朗桁叩鸣砧。清风流繁节。回飙洒微吟。嗟此往运速。悼彼幽滞心。二物感余怀。岂但声与音。

　　【正朝诗】

　　灵春散初泽。棼煴青阳舒。佳袍忽已故。今载奄复初。软节畅宇宙。和风被八区。

　　【霖雨诗】

　　洪霖弥旬日。医医四区昏。紫电光牖飞。迅雷终天奔。

　　【郗公墓诗】

　　青松罗前隧。翠碑表高坟。玉颜无馀映。蕙风有馀薰。

　　【箜篌诗】

　　东士君子。雅善箜篌。

　　【诗】

　　分风为二。擘流为两。

　　【军中诗】

　　挥戈辉白刃。々若寒霜。

　　张望

　　〈望曾为桓温征西参军。有集十二卷。〉

　　【蜡除诗】

　　玄灵告稔谢。青龙驾拂轸。鲜冰迎流结。凝留垂檐霣。人欣八蜡畅。讵知岁聿尽。

　　【贫士诗】

　　荒墟人迹稀。隐僻闾邻阔。苇篱自朽损。毁屋正寥豁。炎夏无完絺。玄冬无暖褐。四体困寒暑。六时疲饥渴。营生生愈瘁。愁来不可割。

　　【正月七日登高作诗】

　　玄云敛夕煞。青阳舒朝愥。熙哉陵冈娱。眺盻肆回目。

　　张翼

　　〈翼。字君祖。下邳人。为东海太守。善草隶。穆帝令翼写王右军手表。帝自批后。右军殆不能别。〉

　　【咏德诗三首】

　　

　　运形不标异。澄怀恬无欲。座可栖王侯。门可回金毂。风来咏逾清。鳞萃渊不浊。斯乃玄中子。所以矫逸足。何必玩幽间。青衿表离俗。百龄苟未遐。昨辰亦非促。曦腾望舒暎。曩今迭相烛。一世皆逆旅。安悼电往速。区区虽非党。兼忘混砾玉。恪神罔业秽。要在夷心曲。

　　灵飙起回浪。飞云腾逆鳞。苟擢南阳秀。固集三造宾。缅怀结寂夜。味藻咏终晨。延伫时无遘。谁与拂流尘。眇情寄极眄。萧条独遨神。相忘东溟里。何晞西潮津。我崇道无废。长谣想义人。

　　遥遁播荆衡。杖策憩南郢。遭动透浪迹。遇靖恬夷性。拊卷从老语。挥纶与庄咏。遐眺独缅想。萧神飙尘正。时无喜惠偶。绝韵将谁听。习子茂芳标。有欣徽音令。颖敷陵霜倩。葩熙三春盛。拂翮期宵翔。岂与桑榆竞。我混不材姿。遗情忘雕暎。虽非峄阳椅。聊以翮泗磬。

　　【赠沙门竺法頵三首】

　　沙门竺法頵远还西山。作诗以赠。因亦嘲之。省其二经。聊为之赞。

　　郁郁华阳岳。绝云抗飞峰。峭壁溜灵泉。秀岭森青松。悬严廓峥嵘。幽谷正寥笼。丹崖栖奇逸。碧室禅六通。泊寂清神气。绵眇矫妙纵。止观著无无。还净滞空空。外物岂大悲。独往非玄同。不见舍利弗。

　　受屈维摩公。

　　至人如影响。灵慧陶意刦。应方恢权化。兆类蒙慈悦。冥冥积尘昧。永在严底闭。废聪无通照。遗形不洞灭。明哉如来降。豁矣启潜穴。幽精沦朽壤。孰若阿维察。遥谢晞玄畴。何为自矜洁。

　　邈邈庆成标。峨峨浮云领。峻盖十二狱。独秀阎浮境。丹流环方基。瑶堂临峭顶。涧滋甘泉液。崖蔚芳芝颖。翘翘羡化伦。眇眇陵严正。肃拱望妙觉悟。呼吸晞龄永。苟能夷冲心。所憩靡不净。万物可逍遥。何必栖形影。勉寻大乘轨。练神超勇猛。

　　【答庾僧渊诗】

　　茫茫混成始。豁矣四天朗。三辰还须弥。百亿同一像。灵和陶氤氲。会之有妙常。大慈济群生。冥感如影响。蔚蔚沙弥众。粲粲万心仰。谁不欣大乘。兆定於玄曩。三法虽成林。居士亦有党。不见虬与龙。洒鳞凌霄上。冲心超远寄。浪怀邈独往。众妙常所晞。维摩余所赏。苟未体善权。与子同佛仿。悠悠诚满域。所遗在废想。

　　许询

　　〈询。字玄度。高阳新城人。咸安中徵士。有集八卷。〉

　　【竹扇诗】

　　良工眇芳林。妙思触物骋。篾疑秋蝉翼。团取望舒景。

　　【农里诗】

　　亹亹玄思得。濯濯情累除。

　　【诗】

　　青松凝素髓。秋菊落芳英。  



　　王羲之

　　〈羲之。字逸少。琅邪临沂人。善草隶。初为秘书郎。历庾亮征西参军。迁长史。拜宁远将军、江州刺史。徵为侍中、吏部尚书。不就。迁右军将军、会稽内史。称病去郡。升平五年卒。时年五十九。有集十卷。〉

　　【兰亭诗二首】

　　代谢鳞次。忽焉以周。欣此暮春。和气载柔。咏彼舞雩。异世同流。迤携齐契。散怀一丘。

　　悠悠大象运。轮转无停际。陶化非吾因。去来非吾制。宗统竟安在。即顺理自泰。有心未能悟。适足缠利害。未若任所遇。逍遥良辰会。

　　三春启群品。寄畅在所因。仰望碧天际。俯磐绿水滨。寥朗无厓观。寓目理自陈。大矣造化功。万殊莫不均。群籁虽参差。适我无非新。

　　猗与二三子。莫匪齐所托。造真探玄根。涉世若过客。前识非所期。虚室是我宅。远想千载外。何必谢曩昔。相与无相与。形骸自脱落。

　　鉴明去尘垢。止则鄙吝生。体之固未易。三觞解天刑。方寸无停主。矜伐将自平。虽无丝与竹。玄泉有清声。虽无啸与歌。咏言有馀馨。取乐在一朝。寄之齐千龄。

　　合散固其常。修短定无始。造新不暂停。一往不再起。於今为神奇。信宿同尘滓。谁能无此慨。散之在推理。言立同不朽。河清非所俟。

　　【答许询诗】

　　

　　取欢仁智乐。寄畅山水阴。清冷涧下濑。历落松竹松。

　　争先非吾事。静照在忘求。

　　孙绰

　　〈绰。字兴公。太原中都人。初为著作佐郎。历庾亮征西参军、章安令。徵拜太学博士。迁尚书郎。出为建威长史、右军长史。转永嘉太守。迁散骑常侍。领著作郎。拜卫尉卿。年五十八卒。有至人《高士传》赞二卷、《列仙传》赞三卷、孙子十二卷、集二十五卷。〉

　　【表哀诗】

　　天地之德曰生。生之所恃者亲。亲存则欢泰情尽。亲亡则哀悴理极。故老莱婆娑於膝下。曾闵泣血於终年。哀悼之思至矣。自然之性笃矣。余以薄祜。夙遭闵凶。越在九龄。严考即世。示及志学。过庭无闻。天覆既沦。俯凭坤厚。殖根外氏。赖以成训。然以不才。不能负荷。仁妣弘母仪之德。迈荣寒之操。雕琢固顽。勉以道义。庶几砥砺犬马之报。岂悟一朝。复见孤弃。上天极祸。怨痛莫诉。皆由恶积咎深。不能通感。自丁荼毒。载离寒暑。茵帷尘寂。栋宇寥怳。仰悲轨迹。长自矜悼。不胜哀号。作诗一首。敢冒谅暗之讥。以申罔极之痛。《诗》曰：

　　茫茫太极。赋授理殊。咨生不辰。仁考夙徂。微微冲弱。眇眇偏孤。叩心昊苍。痛贯黄墟。肃我以义。鞠我以仁。严迈商风。思洽阳春。昔闻邹母。勤教善分。懿矣慈妣。旷世齐运。嗟予小子。譬彼土粪。俯愧陋质。仰忝高训。悠悠玄运。四气错序。自我酷痛。载离寒暑。寥寥空堂。寂寂响户。尘蒙几筵。风生栋宇。感昔有恃。望晨迟颜。婉娈怀袖。极愿尽欢。奈何慈妣。归体幽埏。酷矣痛深。剖髓摧肝。

　　【赠温峤诗】

　　大朴无像。钻之者鲜。玄风虽存。微言靡演。邈矣哲人。测深钩缅。谁谓道辽。得之无远。

　　既综幽纪。亦理俗罗。神濯无浪。形浑俗波。颖非我朗。贵在光和。振翰梧摽。翻飞丹霞。爰在冲乱。质嶷韵令。长崇简易。业大德盛。体与荣辞。迹与化竞。经纬天维。翼亮皇政。

　　狡哉不臣。拒顺称兵。矫矫君侯。杖钺斯征。鲸鲵悬鳃。灵浒载清。净能弘道。动功成。

　　无则无慕。有必有希。仰荫风云。自同兰夷。辞以运情。情诣名遗。忘其言往。鉴诸旨归。

　　【与庾冰诗】

　　浩浩元化。五运迭送。昏明相错。否泰时用。数钟大过。乾象摧栋。惠怀凌构。神銮不控。

　　德之不逮。痛矣悲夫。蛮夷交迹。封豕充衢。芒芒华夏。鞠为戎墟。哀兼黍离。痛过茹荼。

　　天未忘晋。乃眷东顾。中宗奉时。龙飞廓祚。河洛虽堙。淮海获悆。业业意兆。相望道著。

　　天步艰难。蹇运方资。凶羯稽诛。外忧未夷。矧乃萧墙。仍生枭鵄。逆兵累遘。三缠紫微。

　　远惟自天。抑亦由人。道苟无亏。衅故曷因。遑遑遗黎。死痛生勤。抚运怀。天地不仁。

　　烝哉我皇。哲嶷自然。远隆替。思怀普天。明发询求。德音遐宣。临政存化。昵亲尊贤。

　　亲贤孰在。实赖伯舅。卓矣都乡。光此举首。苟云至公。身非己有。将敷徽猷。仰赞圣后。

　　义存急病。星驾路次。穆尔平心。不休不悴。险无矜容。商无凌气。形与务动。志恬道味。

　　余与夫子。分以情照。如彼清风。应此朗啸。契定一面。遂隆雅好。弛张虽殊。宫商同调。

　　无湖之寓。家子之馆。武昌之游。缱绻夕旦。邂逅不已。同集海畔。宅仁怀旧。用忘侨叹。

　　晏安难常。理有会乖。之子之性。惆怅低徊。子冲赤霄。我戢蓬黎。启兴歧路。慨矣增怀。

　　我闻为政。宽猛相革。体非太上。畴能全德。鉴彼韦弦。慎尔准墨。人望在兹。可不允塞。

　　古人重离。必有赠迁。千金之遗。孰与片言。励矣庾生。勉踪前贤。何以将行。取诸斯篇。

　　【答许询诗】

　　仰观大造。俯览时物。机过患生。吉凶相拂。智以利昏。识由情屈。野有寒枯。朝有炎郁。失则震惊。得必充诎。

　　峨峨高门。鬼窥其庭。弈弈华轮。路险则倾。前辀摧轴。后鸾振铃。将队竞奔。诲在临颈。达人悟始。外身遗荣。

　　遗荣荣在。外身身全。卓哉先师。修德就闲。散以玄风。涤以清川。或步崇基。或恬蒙园。道足匈怀。神栖浩然。

　　咨余冲人。禀此散质。器不韬俗。才不兼出。敛衽告诚。敢谢短质。冥运超感。遘我玄逸。宅心辽廊。咀嚼妙一。

　　孔父有言。后生可畏。灼灼许子。挺奇拔萃。方玉比莹。拟兰等蔚。寄怀大匠。仰希遐致。将隆千仞。岂限一匮。

　　自我提携。倏忽四周。契合一源。好结回流。泳必齐味。翔必俱游。懽与时积。遂隆绸缪。一日不见。情兼三秋。

　　矧乃路遐。致兹乖违。尔托西隅。我滞斯畿。寂寂委巷。寥寥闲扉。凄风夜激。皓雪晨霏。隐机独咏。赏音者谁。

　　贻我新诗。韵灵旨清。粲如挥锦。琅若叩琼。既欣梦解。独愧未冥。愠在有身。乐在忘生。余则异矣。无往不平。理苟皆是。何累於情。

　　。戒以古人。邈彼巢皓。千载绝尘。山栖嘉遁。亦有负薪。量力守约。敢希先人。且戢谠言。永以书绅。

　　【赠谢安诗】

　　缅哉冥古。邈矣上皇。夷明太素。结纽灵纲。不有其一。二理曷彰。幽源散流。玄风吐芳。芳扇则歇。流引则远。朴以凋残。实由英翦。捷径交轸。荒涂莫践。超哉冲悟。乘云独反。青松负雪。白玉经飚。鲜藻弥映。素质逾昭。凝神内湛。未醨一浇。遂从雅好。高跱九霄。洋洋浚泌。蔼蔼丘园。庭无乱辙。室有清弦。足不越疆。谈不离玄。心凭浮云。气齐皓然。仰咏道诲。俯膺俗教。天生而静。物诱则躁。全由抱朴。灾生发窍。

　　成归前识。孰能默觉。暧暧幽人。藏器掩曜。涉易知损。栖才测妙。交存风流。好因维絷。自我不遘。寒暑三袭。汉文延贾。知其弗及。戴生之黄。不觉长揖。与尔造玄。迹未偕入。鸣翼既舒。能不鹤立。整翰望风。庶同遥集。

　　【兰亭诗二首】

　　春咏登台。亦有临流。怀彼伐木。宿此良俦。修竹荫沼。旋濑萦丘。穿池激湍。连滥觞舟。

　　流风拂枉渚。停云荫九皋。莺语吟修竹。游鳞戏澜涛。携笔落云藻。微言剖纤毫。时珍岂不甘。忘味在闻韶。

　　【三月三日诗】

　　姑洗斡运。首阳穆阐。嘉卉萋萋。温风暖暖。言涤长濑。聊以游衍。缥萍流。绿柳荫坂。羽从风飘。鳞随浪转。

　　【秋日诗】

　　萧瑟仲秋月。飂戾风云高。山居感时变。远客兴长谣。疏林积凉风。虚岫结凝霄。湛露洒庭林。密叶辞荣条。抚菌悲先洛。攀松羡后凋。垂纶在林野。交情远市朝。澹然古怀心。濠上岂伊遥。

　　【诗】

　　迢迢云端月。的烁霞间星。清商激西牖。澄景至南棂。

　　【诗】

　　野马闲於羁。泽雉屈於樊。神王自有所。何为人世间。

　　【情人碧玉歌二首】

　　

　　碧玉小家女。不敢攀贵德。感郎千金意。惭无倾城色。

　　碧玉破瓜时。相为情颠倒。感郎不羞赧。回身就郎抱。

　　孙放

　　〈放。字齐庄。太原中都人。监军孙盛次子。历国子博士、长沙相。有集一卷。〉

　　【咏《庄子》诗】

　　巨细同一马。物化无常归。修鲲解长鳞。鹏起片云飞。抚翼抟积风。仰凌垂天翚。

　　【数诗】

　　一往纵神怀。矫迹步玄阐。

　　王献之

　　〈献之。字子敬。羲之子。起家州主簿。迁秘书丞。选尚新安公主。除建威将军、吴兴太守。徵拜中书令。太康十一年卒。年四十三。有集十卷。〉

　　【桃叶歌三首】

　　

　　桃叶复桃叶。渡江不用楫。但渡无所苦。我自迎接汝。

　　桃叶复桃叶。桃叶连桃根。相怜两乐事。独使我殷勤。

　　桃叶映红花。无风自妸娜。春花映何限。感郎独采我。

　　【诗】

　　客从北方来。言欲到交趾。远行无他货。唯有凤凰子。百金不我鬻。千金难为市。

　　桃叶

　　〈桃叶。王献之妾。〉

　　【答田团扇歌三首】

　　

　　七宝画团扇。灿烂明月光。与郎却暄暑。相忆莫相忘。

　　青青林中竹。可作白团扇。动摇郎玉手。因风托方便。

　　团扇复团扇。持许自障面。憔悴无复理。羞与郎相见。

　　【团扇郎】

　　手中白团扇。净如秋团月。清风任动生。娇声任意发。

　　谢安

　　〈安。字安石。陈国阳夏人。历桓温征西司马、吴兴太守。徵拜侍中。迁吏部尚书。孝武即位。为尚书仆射。进中书监、录尚书事。封建昌县公。苻坚入寇。加征讨大都督。坚破。进拜太保。都督扬、江、荆、司、豫、徐、兖、青、冀、幽、并、宁、益、雍、梁十五州军事。寻出镇广陵。太元十年卒。年六十六。〉

　　【与王胡之诗】

　　鲜冰玉凝。遇阳则消。素雪珠丽。洁不崇朝。膏以朗煎。兰由芳凋。哲人悟之。和任不摽。外不寄傲。内润琼瑶。如彼潜鸿。拂羽雪霄。

　　内润伊何。亹亹仁通。拂羽伊何。高栖梧桐。颉颃应木。婉转虵龙。我虽异迹。及尔齐踪。思乐神崖。悟言机峰。

　　绣云绮构。丹霞增辉。濛泛仰映。扶桑散蕤。吾贤领隽。迈俗凤飞。含章秀起。坦步远遗。

　　余与仁友。不涂不笱。默匪严穴。语无滞事。栎不辞社。周不骇吏。纷动嚣医。领之在识。会感者圆。妙得者意。我鉴其同。物睹其异。

　　往化转落。运萃勾芒。仁风虚降。与时抑扬。兰栖湛露。竹带素霜。蕊点朱的。薰流清芳。触地儛雩。遇流濠梁。投纶同咏。褰褐俱翔。

　　朝乐朗日。啸歌丘林。夕玩望舒。入室鸣琴。五弦清激。南风披襟。醇醪淬虑。微言洗心。幽畅得谁。在我赏音。

　　【兰亭诗二首】

　　伊昔先子。有怀春游。契兹言执。寄傲林丘。森森连领。茫茫原畴。回霄垂雾。凝泉散流。

　　相与欣佳节。率尔同褰裳。薄云罗阳景。微风翼轻航。醇醪陶丹府。兀若游羲唐。万殊混一理。安复觉彭殇。

　　谢万

　　〈万。字万石。安弟。辟司徒掾。迁右西属。不就。简文帝作相。召为辅军从事中郎。迁豫州刺史、领淮南太守、监司豫冀并四州军事、假节。军溃。废为庶人。卒年四十二。有集十六卷。〉

　　【兰亭诗二首】

　　肆眺崇阿。寓目高林。青萝医岫。修竹冠岑。谷流清响。条鼓鸣音。玄崿吐润。霏雾成阴。

　　司冥卷阴旗。句芒舒阳旌。灵液被九区。光风扇鲜荣。碧林辉英翠。红葩擢新茎。翔禽抚翰游。腾鳞跃清冷。

　　孙统

　　〈统。字承公。太原中都人。征北将军褚褒召为参军。不就。求为鄞令。转吴令。后为馀姚令。有集九卷。〉

　　【兰亭诗二首】

　　茫茫大造。万化齐轨。罔悟玄同。竞异摽旨。平勃运谋。黄绮隐几。凡人仰希。期山期水。

　　地主观山水。仰寻幽人踪。回沼激中逵。疏竹间修桐。因流转轻觞。冷风飘落松。时禽吟长涧。万籁吹连峰。

　　孙嗣

　　〈嗣。绰子。位至中军参军。早亡。有集三卷。〉

　　【兰亭诗】

　　望严怀逸许。临流想奇庄。谁云真风绝。千载挹馀芳。

　　郗昙

　　〈昙。字重熙。高平金乡人。官至徐、兖二州刺史。升平五年卒。年四十二。〉

　　【兰亭诗】

　　温风起东谷。和气振柔条。端坐兴远想。薄言游近郊。

　　庾友

　　〈友。字惠彦。小字玉台。颍川鄢陵人。历中书郎、东阳太守。〉

　　【兰亭诗】

　　驰心域表。寥寥远迈。理感则一。冥然玄会。

　　庾蕴

　　〈蕴。颍川鄢陵人。冰子。官至广州刺史。〉

　　【兰亭诗】

　　仰想虚舟说。俯叹世上宾。朝荣虽云乐。夕弊理自因。

　　曹茂之

　　〈茂之。字永世。彭城人。仕至尚书郎。〉

　　【兰亭诗】

　　时来谁不怀。寄散山林间。尚想方外宾。迢迢有馀闲。

　　华茂

　　〈茂。广陵人。华谭子。嗣父爵封都亭侯。〉

　　【兰亭诗】

　　林荣其郁。浪激其隈。泛泛轻觞。载欣载怀。

　　桓伟

　　〈《诗纪》作荥阳桓伟。又曰：按《晋书》。桓伟。谯国龙亢人。玄之兄。玄为荆州。以伟为冠军将军。后加安西将军、荆州刺史。此云荥阳。未知是否。〉

　　【兰亭诗】

　　主人虽无怀。应物贵有尚。宣尼遨沂津。萧然心神王。数子各言志。曾生发清唱。今我欣斯游。愠情亦蹔畅。

　　袁峤之

　　〈峤之。爵里不详。〉

　　【兰亭诗二首】

　　人亦有言。得意则欢。佳宾既臻。相与游盘。微音迭咏。馥焉若兰。苟齐一致。遐想揭竿。

　　四眺华林茂。俯仰晴川涣。激水流芳醪。豁尔累心散。遐想逸民轨。遗音良可玩。古人咏舞雩。今也同斯叹。

　　王玄之

　　〈玄之。羲之长子。早卒。〉

　　【兰亭诗】

　　松竹挺严崖。幽涧激清流。消散肆情志。酣畅豁滞忧。

　　王凝之

　　〈凝之。字叔平。羲之第二子。历江州刺史、左将军、会稽内史。隆安三年。为孙恩所杀。〉

　　【兰亭诗二首】

　　庄浪濠津。巢步颍湄。冥心真寄。千载同归。

　　烟煴柔风扇。熙怡和气淳。驾言兴时游。逍遥映通津。

　　谢道韫

　　〈道韫。琅邪临沂人。安西将军奕女。王凝之妻。有集三卷。〉

　　【泰山吟】

　　峨峨东岳高。秀极冲青天。严中间虚宇。寂寞幽以玄。非工复非匠。云构发自然。器象尔何物。遂令我屡迁。逝将宅斯宇。可以尽天年。

　　【拟嵇中散咏松诗】

　　遥望山上松。隆冬不能凋。愿想游不憩。瞻彼万仞条。腾跃未能升。顿足俟王乔。时哉不我与。大运所飘遥。

　　【咏雪联句】

　　

　　白雪纷纷何所似。撒盐空中差可拟。未若柳絮因风起。

　　王肃之

　　〈肃之。字幼恭。羲之第四子。历中书郎、骠骑谘议。有集三卷。〉

　　【兰亭诗二首】

　　在昔暇日。味存林岭。今我斯游。神怡心静。

　　嘉会欣时游。豁尔畅心神。吟咏曲水濑。渌波转素鳞。

　　王徽之

　　〈徽之。字子猷。羲之第五子。历桓温大司马参军、桓冲车骑参军、黄门侍郎。有集八卷。〉

　　【兰亭诗二首】

　　散怀山水。萧然忘羁。秀薄粲颖。疏松笼崖。游羽扇霄。鳞跃清池。归目寄欢。心冥二奇。

　　先师有冥藏。安用羁世罗。未若保冲真。齐契箕山阿。

　　王涣之

　　【兰亭诗】

　　去来悠悠子。披褐良足钦。超迹修独往。真契齐古今。

　　王彬之

　　〈彬之曾为殷浩僚佐。〉

　　【兰亭诗二首】

　　丹崖竦立。葩藻暎林。渌水扬波。载浮载沈。

　　鲜葩映林薄。游鳞戏清渠。临川欣投钓。得意岂在鱼。

　　王蕴之

　　〈蕴之。一名蕴。字叔仁。广汉人。〉

　　【兰亭诗】

　　散豁情志畅。尘缨忽已捐。仰咏挹馀芳。怡情味重渊。

　　王丰之

　　【兰亭诗】

　　肆盼严岫。临泉濯趾。感兴鱼鸟。安居幽峙。

　　魏滂

　　【兰亭诗】

　　三春陶和气。恨物齐一欢。明后欣时丰。驾言映清澜。亹亹德音畅。萧萧遗世难。望严愧脱屣。临川谢揭竿。

　　虞说〈戏鸿堂帖作悦。〉

　　【兰亭诗】

　　神散宇宙内。形浪濠梁津。寄畅须臾欢。尚想味古人。

　　谢绎

　　【兰亭诗】

　　纵觞任所适。回波萦游鳞。千载同一朝。沐浴陶清尘。

　　徐丰之

　　〈丰之。东海郯人。徐宁子。〉

　　【兰亭诗二首】

　　俯挥素波。仰掇芳兰。尚想嘉客。希风永叹。

　　清响拟丝竹。班荆对绮疏。零觞飞曲津。欢然朱颜舒。

　　曹华

　　【兰亭诗】

　　愿与达人游。解结遨濠梁。狂吟任所适。浪流无何乡。  
　 


　　晋孝武帝司马曜

　　〈曜。字昌明。简文帝第三子。兴宁三年。封会稽王。咸安二年。七月即位。在位二十四年。太元二十一年为张贵人所弑。年三十五。谥曰孝武皇帝。有集二卷。〉

　　【示殷仲堪诗】

　　

　　勿以己才。而笑不才。

　　袁宏

　　〈宏。字彦伯。小字虎。陈郡扶乐人。永和初。为谢尚安西参军。累迁桓温大司马记室。后自吏部郎出为东阳太守。太元初卒。年四十九。有后汉纪三十卷、正始名士传三卷、竹林名士传三卷、中朝名士传若干卷、集二十卷。〉

　　【从征行方头山诗】

　　峨峨太行。凌虚抗势。天岭交气。窈然无际。澄流入神。玄谷应契。四象悟心。幽人来憩。

　　【采菊诗】

　　息足回阿。圆坐长林。披榛即涧。藉草依阴。

　　【咏史诗二首】

　　

　　周昌梗概臣。辞达不为讷。汲黯社稷顺。栋梁表天骨。陆贾厌解纷。时与酒梼杌。婉转将相门。一言和平勃。趋舍各有之。俱令道不没。

　　无名困蝼蚁。有名世所疑。中庸难为体。狂狷不及时。杨惲非忌贵。知及有馀辞。躬耕南山下。芜秽不遑治。赵瑟奏哀音。秦声歌新诗。吐音非凡唱。负此欲何之。

　　【拟古诗】

　　高馆百馀仞。迢递虚中亭。文幌曜琼扇。碧疏映绮棂。

　　【诗】

　　森森千丈松。磊砢非一节。虽无榱桷丽。较为梁栋桀。

　　王彪之

　　〈彪之。字叔虎。琅邪临沂人。初除著作郎。累迁吏部尚书。后为镇军将军、会稽内史。孝武即位。迁尚书令。太元二年卒。年七十三。有集二十卷。〉

　　【登会稽刻石山诗】

　　隆山嵯峨。崇峦岧峣。傍觌沧洲。仰拂玄霄。文命远会。风淳道辽。秦皇遐巡。迈北英豪。宅灵基阿。铭迹峻峤。青阳曜景。时和气淳。修领增鲜。长松挺新。飞鸿振羽。腾龙跃鳞。

　　【游仙诗】

　　远游绝尘雾。轻举观沧溟。蓬七阴倒景。崐崘罩曾城。

　　【与诸兄弟方山别诗】

　　脂车总驰轮。泛舟理飞棹。丝染墨悲叹。路歧杨感悼。

　　【登治城楼诗】

　　俯观陋室。宇宙六合。譬如四壁。

　　习凿齿

　　〈凿齿。字彦威。襄阳人。荆州刺史桓温辟为从事。转西曹从事、别驾治中。迁荥阳太守。以疾归里。太元七年卒。有汉晋春秋四十七卷、集五卷。〉

　　【诗】

　　煌煌闲夜灯。修修树间亮。灯随风炜烨。风与灯升降。

　　【嘲道安诗】

　　

　　大鹏从南来。众鸟皆戢翼。何忽冻老鸱。腩腩低头食。

　　王珉

　　〈珉。字季琰。珣弟。历著作散骑郎、国子博士、黄门侍郎、中书令。太元十三年卒。年三十八。有集十卷。〉

　　【直中书诗】

　　高阁临云日。险岑仰天居。

　　谢芳姿

　　【团扇歌二首】

　　

　　白团扇。辛苦五流连。是郎眼所见。

　　白团扇。憔悴非昔容。羞与郎相见。

　　苏彦

　　〈彦。孝武帝时为北中郎参军。有苏子七卷、集十卷。〉

　　【七月七日咏织女诗】

　　火流凉风至。少昊协素藏。织女思北沚。牵牛叹南阳。时来嘉庆集。整驾巾玉箱。琼佩垂藻蕤。雾裾结云裳。金翠耀华辎。軿辕散流芳。释辔紫微庭。解衿碧琳堂。欢燕未及究。晨晖照扶桑。仙童唱清道。盘螭起腾骧。怅怅一宵促。迟迟别日长。

　　【西陵观涛诗】

　　洪涛奔逸势。骇浪驾丘山。訇隐振宇宙。崩磕津云连。

　　【秋夜长】

　　晨晖电流以西逝。闲宵漫漫其未央。牛女隔河以延伫。列宿双景以相望。轻云飘霏以笼朗。素月披曜而舒光。时禽鸣于庭柳。节虫吟于户堂。零叶纷其交萃。落英以散芳。睹迁化之遒迈。悲荣枯之靡常。贞松隆冬以擢秀。金菊吐翘以凌霜。

　　赵整

　　〈整。字文业。一名正。雒阳清水人。或曰济阴人。年十八为伪秦著作郎。迁黄门侍郎、武威太守。〉

　　【酒德歌】

　　

　　地列酒泉。天垂酒池。杜康妙识。仪狄先知。纣丧殷邦。桀倾夏国。由此言之。前危后则。

　　【又】

　　

　　获黍西秦。采麦东齐。春封夏发。鼻纳心迷。

　　【讽谏诗二首】

　　高僧传曰：正性好几谏。无所回避。苻坚末年。宠惑鲜卑。惰於治政。正因歌谏曰：昔闻孟津河。坚动容曰：是朕也。又歌曰：北园有一树。坚笑曰：将非赵文业耶。

　　昔闻孟津河。千里作一曲。此水本自清。是谁搅令浊。

　　北园有一树。布叶垂重阴。外虽饶棘刺。内实有赤心。

　　【谏歌】

　　

　　不见雀来入燕室。但见浮云蔽白日。

　　【琴歌】

　　

　　阿得脂。阿得脂。博劳旧父是仇绥。尾长翼短不能飞。远徙种人留鲜卑。一旦缓急语阿谁。

　　王嘉

　　〈嘉。字子年。陇西安阳人。清虚服气。不与人交游。石季龙之末。隐於终南山。苻坚累徵。不赴。及姚苌入长安。礼嘉如苻坚故事。后因事害之。〉

　　【歌三首】

　　金刀治世后遂苦。帝王昏乱天神怒。灾异屡见戒人主。三分二叛失州土。三王九江一在吴。馀悉稚小早少孤。一国二主天所驱。

　　三禾椮椮林茂孳。金刀利刃齐刈之。

　　欲知其姓草肃肃。谷中最累低头熟。鳞身甲体永兴福。

　　【歌】

　　凤皇凤皇。何不高飞还故乡。无故在此取灭亡。

　　【皇娥歌】

　　

　　天清地旷浩茫茫。万象回薄化无方。浛天荡荡望沧沧。乘桴摇漾著日傍。当期何所至穷桑。心知和乐悦未央。

　　【白帝子歌】

　　四维八埏难极。驱光逐影穷水域。璇宫夜静当轩织。桐峰文梓千寻直。伐梓作器成琴瑟。清歌流畅乐难极。沧湄海浦来栖息。

　　【采药诗】

　　

　　暗河之桂。实大如枣。得而食之。后天而老。

　　【时俗四言诗】

　　

　　力勤十顷。能致嘉颖。

　　殷头

　　〈头。字伯通。陈郡长平人。太元中。以中书郎为南蛮校尉。莅职清明。隆安二年卒。〉

　　【应晴诗】

　　景迟兮开明。

　　王珣

　　〈珣。字元琳。珉兄。历桓温主簿、给事黄门侍郎、秘书监、吴国内史、尚书右仆射。安帝即位。迁尚书令。隆安四年解职。岁馀卒。年五十二。有集十一卷。〉

　　【秋怀诗】

　　天悠云际。风辽气爽。

　　袁山松

　　〈山松。陈郡阳夏人。为吴郡太守。孙恩之乱。山松守氵扈渎城。隆安五年。城陷。被害。〉

　　【菊诗】

　　灵菊植幽崖。擢颖陵寒飙。春露不染色。秋霜不改条。

　　【白鹿山诗】

　　

　　白鹿乃在上林西苑中。射工尚复得脯腊之。黄鹄摩天极高飞。后宫尚得烹煮之。

　　顾恺之

　　〈恺之。字长康。晋陵无锡人。初为桓温大司马参军。后为殷仲堪参军。年六十二卒於官。有启梦记三卷、集二十卷。〉

　　【神情诗】

　　春水满四泽。夏云多奇峰。秋月扬明辉。冬岭秀寒松。

　　【拜宣武墓诗】

　　山崩溟海竭。鱼鸟将何依。

　　远念羡昔存。抚坟哀今亡。

　　【诗】

　　丽春绝众卉。

　　苻朗

　　〈朗。字元达。略阳临渭氐人。苻坚从兄子。初为坚镇东将军、青州刺史。后降晋。至扬州。太元中。王国宝谮而刹之。有苻子三十卷。〉

　　【拟关龙逢行歌】

　　

　　造化劳我以生。休我以炮烙。

　　【临终诗】

　　四大起保因。聚散无穷已。既适一生中。又入一死理。冥心乘和畅。未觉有终始。如何箕山夫。奄焉处东市。旷此百年期。远同嵇叔子。命也归自天。委化任冥纪。

　　桓玄

　　〈玄，字敬道，谯国龙亢人。桓温第六子。袭爵南郡公。孝武末，拜太子洗马，出补义兴太守。安帝初，为江州刺史，进后将军、都督江荆襄雍秦梁益宁八州及扬州八郡、江荆二州刺史。元兴初，举兵入京，自加总百揆侍中、丞相、录尚书事、扬州牧，领徐州刺史。复让丞相，自署太尉，封楚王。以元兴二年受禅。改元永始。三年，刘裕等举义旗，玄被诛，年三十六。有周《易·系辞》注二卷、集四十三卷、要集二十卷。〉

　　【登荆山诗】

　　理不孤湛。影比有津。曾是名岳。明秀超邻。器栖荒外。命契飨神。我之怀矣。巾驾悄轮。

　　【南林弹诗】

　　散带蹑良驷。挥弹出长林。归翮赴旧栖。乔木转翔禽。轻丸承条源。纤缴截云寻。落羽寻绝响。屡中转应心。

　　【诗】

　　鸣鹤响长阜。

　　殷仲文

　　〈仲文。字仲文。陈郡长平人。会稽王道子引为骠骑参军。转谘议参军。后为元显征虏长史。左迁新安太守。桓玄举兵。以为谘议参军。领记室。进侍中。领左卫将军。玄败。投义军。为镇军长史。转尚书。义熙三年谋反。伏诛。有集七卷。〉

　　【南州桓公九井作诗】

　　四运虽鳞次。理化各有准。独有清秋日。能使高兴尽。景气多明远。风物自凄紧。夹籁惊幽律。哀壑叩虚牝。岁寒无早秀。浮荣甘夙陨。何以标贞脆。薄言寄松菌。哲匠感萧晨。肃此尘外轸。广筵散泛爱。逸爵纡胜引。伊余乐好仁。惑祛吝亦泯。猥首阿衡朝。将贻匈奴哂。

　　【送东阳太守诗】

　　昔人深诚叹。临水送将离。如何祖良游。心事孱在斯。虚亭无留宾。东川缅逶迤。

　　【入剡诗】

　　野人虽云隔。超悟必有此。

　　谢混

　　〈混，字叔源，小字益寿，陈郡阳夏人。太傅安孙，尚孝武帝晋陵公主，官至中领军、尚书左仆射。义熙八年，坐与刘毅善，为刘裕所杀。有集五卷。〉

　　【游西池诗】

　　悟彼蟋蟀唱。信此劳者歌。有来岂不疾。良游常蹉跎。逍遥越城肆。愿言屡经过。回阡被陵阙。高台眺飞霞。惠风荡繁囿。白云屯曾阿。景昃鸣禽集。水木湛清华。褰裳顺兰沚。徙倚引芳柯。美人愆岁月。迟暮独如何。无为牵所思。南荣戒其多。

　　【诫族子诗】

　　

　　康乐诞通度。实有名家韵。若加绳染功。剖莹乃琼瑾。宣明体远识。颖达且沈隽。若能去方执。穆穆三才顺。阿多标独解。弱冠纂华胤。质胜诫无文。基尚又能峻。通远怀清悟。采采标兰讯。直辔鲜不踬。抑用解偏吝。微子基微尚。无倦由慕蔺。勿轻一篑少。进往必千仞。数子勉之哉。风流由尔振。如不犯所知。此外无所慎。

　　【送二王在领军府集诗】

　　苦哉远征人。将乖萃余室。明窗通朝晖。丝竹盛萧瑟。乐酒辍今辰。离端起来日。

　　【诗】

　　昔为乌衣游。戚戚皆亲侄。

　　【秋夜长】

　　秋夜长兮虽欣长而悼速。送晨晖于西岭。迎夕景于东谷。夜既分而气高。风入林而伤绿。燕翩翩以辞宇。雁邕邕而南属。

　　刘毅

　　〈毅。字希乐。彭城沛人。桓玄篡位。与刘裕等起兵。事平。为抚军将军、豫州刺史。封平南郡开国公。后转荆州刺史。义熙八年。为刘裕所杀。〉

　　【西池应诏赋诗】

　　

　　六国多雄士。正始出风流。

　　吴隐之

　　〈隐之。字处默。濮阳鄄城人。解褐辅国功曹。累迁晋陵太守、广州刺史。后迁中领军。义熙九年卒。〉

　　【酌贪泉赋诗】

　　

　　古人云此水。一歃怀千金。试使夷齐饮。终当不易心。

　　刘程之

　　〈程之。字仲思。彭城人。初为府参军。历宜昌、柴桑令。去职。与周续之、陶渊明皆不应徵命。号寻阳三隐。刘裕以其不屈。旌其号曰遗民。义熙十年卒。有玄谱一卷、集五卷。〉

　　【奉和慧远游庐山诗】

　　理神固超绝。涉粗罕不群。孰至消烟外。晓然与物分。冥冥玄谷里。响集自可闻。文峰无旷秀。交领有通云。悟深婉中思。在要开冥欣。中严拥微兴。岫想幽闻。弱明反归鉴。暴怀傅灵薰。永陶津玄匠。落照俟虚斤。

　　王乔之

　　〈乔之。为江州刺史孟怀玉别驾。〉

　　【奉和慧远游庐山诗】

　　超游罕神遇。妙善自玄同。彻彼虚明域。暧然尘有封。众阜平寥廓。一岫独凌空。霄景凭严落。清气与时雍。有标造神极。有客越其峰。长河濯茂楚。险雨列秋松。危步临绝冥。灵壑映万重。风泉调远气。遥响多喈嗈。遐丽既悠然。馀盼觌九江。事属天人界。常闻清吹空。

　　张野

　　〈野。字莱民。南阳人。居柴桑。徵拜散骑常侍。不就。义熙十二年卒。〉

　　【奉和慧远游庐山诗】

　　觌岭混太象。望崖莫由检。器远蕴其天。超步不阶渐。朅来越重垠。一举拔尘染。辽朗中大盼。回豁遐瞻慊。乘此摅莹心。可以忘遗玷。旷风被幽宅。妖涂故死灭。

　　王齐之

　　〈齐之。琅邪人。〉

　　【念佛三昧诗四首】

　　妙用在幽。涉有览无。神由昧彻。识以照粗。积微自引。因功本虚。泯彼三观。忘此毫馀。

　　寂漠何始。理玄通微。融然忘适。乃廓灵晖。心悠缅域。得不践机。用之以冲。会之以希。

　　神资天凝。圆映朝云。与化而感。与物斯群。应不以方。受者自分。寂尔渊镜。金水尘纷。

　　慨自一生。夙乏惠识。托崇渊人。庶藉冥力。思转毫功。在深不测。至哉之念。主心西极。

　　陶琬之

　　〈琬之。桓玄时为江州主簿。〉

　　【诗】

　　我服既晖。我驷既闲。杨镳警路。哀龠清绵。

　　羊徽

　　〈徽。字敬猷。泰山南城人。义熙初。为刘裕记室参军。迁中书郎。出为河东太守。有集十卷。〉

　　【赠傅长猷傅时为太尉主簿入为都官郎诗】

　　赫赫宰朝。匪虬伊鸾。微微殆足。策驽末班。靡获于心。有虔惟官。肃幽幽禁。孔邃且难。

　　孰寄斯诚。实惟旧要。自昔偕游。聿来并朝。虽或戎阻。虽实氛嚣。我有闲暇。与尔清谣。

　　物化交寻。聚散飘薄。有美一人。翻飞云阁。离轸迎今。嬿从谢昨。虽则匪遐。言覯弥索。秋鸿溯节。商风厉时。肃彼具物。叩此幽司。违好独羁。怅其凄而。言念斯盈。告劳惟诗。

　　【答丘泉之诗】

　　理瞩有待。事过无期。自昔愿言。寝兴伊思。爰遘怀人。载钦在兹。赏得意从。无阙惟时。

　　王路威夷。戎役孔勤。昔从经略。方难之殷。悠悠岱阴。滔滔江汶。绸缪成说。与子夷屯。

　　江之泳矣。载澜载清。俯胄时暇。解颜舒诚。理既睦本。事亦敦情。永言契阔。实深平生。

　　自兹乖互。属有逝止。余实无良。沈阿弥祀。敦是怀之。则惟吾子。岂微王事。骤驾无已。

　　疲殆既谢。惠泽是逢。显列斯偕。厥司攸同。畴昔之欢。於焉克从。托曜春藻。慰此秋蓬。

　　虽则克从。遁来有乖。衡泌之娱。休沐末偕。冬日烈烈。飘风凄凄。对影华署。如何勿怀。

　　怀亦勤止。戢此馀兰。惠以好言。深诫在翰。敢忘三折。敬思五难。君子攸赠。复之岁寒。  
　 

　　湛方生

　　〈方生。为卫军谘议参军。有集十卷。〉

　　【庐山神仙诗】

　　

　　吸风玄圃。饮露丹霄。室宅五岳。宾友松乔。

　　【后齐诗】

　　解缨复褐。辞朝归薮。门不容轩。宅不盈亩。茂草笼庭。滋兰拂牖。抚我子侄。携我亲友。茹彼园蔬。饮此春酒。开棂攸瞻。坐对川阜。心焉孰托。托心非有。素构易抱。玄根难朽。即之匪远。可以长久。

　　【帆】入南湖诗

　　彭蠡纪三江。庐岳主众阜。白沙净川路。青松蔚严首。此水何时流。此山何时有。人运互推迁。兹器独长久。悠悠宇宙中。古今迭先后。

　　【还都帆诗】

　　高岳万丈峻。长湖千里清。白沙穷年洁。林松冬夏青。水无暂停流。木有千载贞。寤言赋新诗。忽忘羁客情。

　　【天晴诗】

　　屏医寝神辔。飞廉收灵扇。青天莹如镜。凝津平如研。落帆修江渚。悠悠极长眄。清气朗山壑。千里遥相见。

　　【诸人共讲《老子》诗】

　　吾生幸凝湛。智浪纷竞结。流宕失真宗。遂之弱丧辙。虽欲反故乡。埋医归途绝。涤除非玄风。垢心焉能歇。大矣五千鸣。特为道丧设。鉴之诚水镜。法秽皆朗彻。

　　【诗】

　　仲秋有秋色。始凉犹未凄。萧萧山间风。冷冷积石溪。

　　【诗】

　　发鞍踞平陆。秣马青山阿。浊酒炙枯鱼。鼎食何必过。

　　【诗】

　　鼓棹行游瞩。

　　【怀归谣】

　　辞衡门兮至欢。怀生离兮苦辛。岂羁旅兮一慨。亦代谢兮感人。四运兮遒尽。化新兮岁故。氛惨惨兮凝晨。风凄凄兮薄暮。雨雪兮交纷。重云兮四布。天地兮一色。六合兮同素。山木兮摧披。津壑兮凝沍。感羁旅兮苦心。怀桑梓兮增慕。胡马兮恋北。越鸟兮依阳。彼禽兽兮尚然。况君子兮去故乡。望归涂兮漫漫。

　　盻江流兮洋洋。思涉路兮莫由。欲越津兮无梁。

　　【秋夜诗】

　　悲九秋之为节。物凋悴而无荣。岭颓鲜而殒绿。木倾柯而落英。履代谢以惆怅。睹摇落而兴情。信皋壤而感人。乐未毕而哀生。秋夜清兮何秋夕之转长。夜悠悠而难极。月皦皦而停光。播商气以清温。扇高风以革凉。水激波以成涟。露凝结而为霜。凡有生而必凋。情何感而不伤。苟灵符之未虚。孰兹恋之可忘。何天悬之难释。思假畅之冥方。拂尘衿於玄风。散近滞於老庄。揽逍遥之宏维。总齐物之大纲。同天地於一指。等太山於毫芒。万虑一时顿渫。情累豁焉都忘。物我泯然而同体。岂复寿夭於彭殇。

　　白露霏以静降。

　　气入肌以凄凛。风洒林而萧索。

　　星倾晖以流素。

　　【游园咏】

　　谅兹境之可怀。究川阜之奇势。水穷清以澈鉴。山邻而无际。乘初霁之新景。登北馆以悠瞩。对荆门之孤阜。傍鱼阳之秀岳。乘夕阳而含咏。杖轻策以行游。袭秋兰之流芬。幕长猗之森修。任缓步以升降。历丘墟而四周。智无涯而难恬。性有方而易适。差一毫而遽乖。徒理存而事隔。故羁马思其华林。笼雉想其皋泽。矧流客之归思。岂可忘於畴昔。

　　袁光

　　【诗】

　　室有人应有候。要边鸣佩谁佩之。

　　刘恢

　　〈恢。字道生。沛国人。历车骑司马、丹杨尹。有集二卷。〉

　　【诗】

　　东皋有一骏。名曰千金驹。络首缠骏尾。养以甘露刍。

　　何瑾

　　〈瑾。一作瑾之。为车骑参军。有集十一卷。〉

　　【悲秋夜】

　　欣莫欣兮春日。悲莫悲兮秋夜。伊秋夜之可悲。增沉怀于远情。叹授衣之豳诗。感萧于宋生。天寥廓兮高褰。气凄肃兮厉清。燕沂阴兮归飞。雁怀伤兮寒鸣。霜盈条兮璀璀。露沾页兮泠泠。

　　陆冲

　　〈冲。扬州从事。有集二卷。〉

　　【杂诗二首】

　　命驾遵长途。绵邈途难寻。我行一何艰。山川阻且深。洿泽无夷轨。重峦有层阴。零雨淹中路。玄云蔽高岑。俯悼孤行兽。仰欢偏翔禽。空谷回悲响。流风漂哀音。羁旅淹留人。怅望愁我心。

　　肆观野原外。放心希太和。景岳造天汉。丰林冒重阿。清芬乘风散。艳藻映渌波。

　　陆彦声

　　【诗】

　　相思心既劳。相望脰亦悁。

　　张奴

　　【歌】

　　

　　濛濛大象内。照曜实显彰。何事迷昏子。纵惑自招殃。乐所少人往。苦道若翻囊。不有松柏志。何用拟风霜。闲豫紫烟表。长歌出昊苍。澄虚无色外。应见有缘乡。岁曜毗汉后。丽辰傅殷王。伊余非二仙。晦迹之九方。亦见流俗子。触眼致酸伤。略谣观有念。宁曰尽矜章。

　　刘道民

　　【诗】

　　事有远而合。蜀桐为吴石。

　　王升之

　　【燕诗】

　　春风转节。万物增伤。

　　包播

　　【诗】

　　冬日凄惨。玄云避天。素冰弥泽。白雪依山。

　　卞裕

　　【送桓竟陵诗】

　　翰城将孰寄。怀人应斯莅。饯行临高阜。怡衿睦景气。

　　【诗】

　　余弟适东迈。眷恋钭乖情。离别信吾事。凄心相纚婴。

　　马岌

　　〈岌。初为张茂参军。张骏嗣位。以为酒泉太守。张重华末。为左长史。张祚僣号。为尚书。〉

　　【题宋纤石壁诗】

　　

　　丹崖百丈。青壁万寻。奇木蓊郁。蔚若邓林。其人如玉。维国之琛。室迩人遐。实劳我心。

　　伏系之

　　〈系之。字敬鲁。平昌安丘人。历黄门侍郎、侍中、尚书、光禄大夫。有集十卷。〉

　　【咏椅桐诗】

　　亭亭椅桐。郁兹庭圃。翠微疏风。绿柯荫宇。

　　仲长敖

　　〈敖。爵里未详。有集二卷。〉

　　【歌】

　　形生有极。嗜欲无限。达鼻耳。闭口眼。纳众恶。距群善。方寸地。九折坂。为人作崄易。俄顷成此骞。多谢悠悠子。悟之亦不晚。

　　殷融

　　〈融。字洪远。陈郡人。历为太常、吏部尚书。〉

　　【答孙兴公诗】

　　聊复放一曲。

　　王康琚

　　〈李善《文选》注曰：古今诗英华题云。晋王康琚。然爵里未详也。〉

　　【反招隐诗】

　　小隐隐陵薮。大隐隐朝市。伯夷窜首阳。老聃伏柱史。昔在太平时。亦有巢居子。今虽盛明世。能无中林士。放神青云外。绝迹穷山里。鹍鸡先晨鸣。哀风迎夜起。凝霜凋朱颜。寒泉伤玉趾。周才信众人。偏智任诸己。推分得天和。矫性失至理。归来安所期。与物齐终始。

　　【招隐诗】

　　登山招隐士。褰裳蹑遗踪。华条当圜室。翠叶代绮窗。

　　徐广

　　〈广。字野民。东莞姑幕人。历谢玄兖州从事、谯王恬镇北参军。入为秘书郎。转员外散骑侍郎。隆安中。迁祠部郎。桓玄辅政。以为大将军、文学祭酒。义熙初。除镇军谘议参军。领记室。封乐成侯。宋受禅。乞归。元嘉二年卒。年七十四。有礼论答问八卷、又十三卷、礼答问十一卷、晋纪四十六卷、车服仪注一卷。〉

　　【三日临水诗】

　　温哉令日。爰豫爰游。兴言命驾。寄欢回流。

　　王氏

　　〈刘和妻。〉

　　【正朝诗】

　　稔冉冥机运。迅矣四节经。太族应玄律。青阳兆初正。

　　辛萧

　　〈萧。散骑常侍。傅统妻。有集一卷。〉

　　【元正诗】

　　元正启令节。嘉庆肇自兹。咸奏万年觞。小大同悦熙。

　　李氏

　　〈陈新涂妻。〉

　　【冬至诗】

　　灵象寻数回。四气平运散。阴律鼓微阳。大明启修旦。感兴时来兴。心随逝化叹。式宴集中堂。宾客盈朝馆。

　　苏若兰

　　【璇玑图诗】

　　前秦苻坚时。秦州刺史扶风窦滔妻苏氏。陈留令武功苏道贤第三女也。名蕙。字若兰。智识精明。仪容妙丽。谦默自守。不求显扬。年十六。归於窦氏。滔甚敬之。然苏氏性近於急。颇伤嫉妒。滔字连波。右将军于爽之孙。朗之第二子也。神风伟秀。该通经史。允文允武。时论高之。苻坚委以心膂之任。备历显职。皆有政闻。迁秦州刺史。以忤旨谪戍敦煌。会坚克晋襄阳。虑有危逼。藉滔才略。诏拜安南将军。留镇襄阳。初滔有宠姬赵阳台。歌舞之妙无出其右。滔置之别所。苏氏知之。求而获焉。苦加捶辱。滔深以为憾。阳台又专伺苏氏之短。谗毁交至。滔益忿苏氏。苏氏时年二十一。及滔将镇襄阳。邀苏氏同往。苏氏忿之。不与偕行。乃携阳台之任。绝苏氏音问。苏氏悔恨自伤。因织锦为回文。五彩相宣。莹心辉目。纵广八寸。题诗二百馀首。计八百馀言。纵横反覆。皆为文章。其文点画无缺。才情之妙。超今迈古。名曰璇玑图。然读者不能悉通。苏氏笑曰：裴徊宛转。自为语言。非我家人。莫能解之。遂发苍头赍至襄阳。滔览之。感其妙绝。因送阳台之关中。而具车从礼迎苏氏。归于汉南。恩好愈重。苏氏所著文词五千馀言。属隋季丧乱。文字散落。追求勿获。而锦字回文盛传于世。朕听政之暇。留心坟典。散帙之次。偶见斯图。因述若兰之多才。复美连波之悔过。遂制此文。聊示将来。如意元年五月一日。大周天册金轮皇帝制。

　　仁智怀德圣虞唐真妙显华重荣章臣贤惟圣配英皇伦匹离飘浮江湘津伤嗟情家明葩荣志庭闱乱作人谗佞奸凶害我忠贞桑凶慈雍思恭基河惨叹中无镜纷为笃明难受消原祸因所恃滋极骄盈榆顽孝和淑自为隔怀怀伤君朗光谁终荣苟不义姬班女婕妤辞辇汉成薄浸休家贞记孝塞慕所路房容珠感誓城倾在戒后孽嬖赵氏飞燕寔生景谗退远敦贞敬殊增离旷帏饰曜思穷荧犹炎盛兴渐至大伐用昭丹青昭愚谦危节所是山忧经遐清华英多苍形未在慎深虑微察远祸在防萌西滋蒙疑容持从梁心荒淫忘想感所钦岑幽严峻嵯峨深渊重涯经网罗林光流电逝推生民堂妃闱飞衣谁追何思情时形寒岁识凋松愆居叹如阳移陂施为祗差士空后中奋兖为相如感伤在劳贞物知终始咎独怀何潜西不何谁神无感惟自节能我容声将自孜君想颜衰改华容是与女贱曜日日激与通者旷思兴厉不歌冶同情宁孜侧梦仁贤别行士今谁贱鄙医白无愤将上采悲咏风樊叹发观羽缠龙旂容衣诗情明显怨衰情诗倾英殊衰殊身节菲路和周楚长双华宫忧虎雕饰绣始璇玑图义年劳叹寄华年有志饬忘葑长音南郑歌商流徵殷繁华观曜终始心诗兴感远殊浮沈时盛意丽哀遗身藏召卫咏齐曜情多文曜壮颜无平苏氏理往忧岁异浮惟必心华惟下微摧伯女志兴荣伤患藻荣丽充端此作丽辞日思慕世异逝倾违荣感体悯悲窈河遐硕翠感生婴漫丁冤诗风兴鹿呜怀悲哀谁游倏无一俯忧作已声窕广路人粲我艰是漫是何桑医感孟宣伤感情者颓然盈体仰情者处发淑思逶其威情惟忧何艰生时盛昭业倾思永戚我流若不中容保成幽同姿归迤颀蕤悲苦怀思苦我章徽恨微玄悼叹戚知沙驰亏离仪赀辞房秦王怀土眷旧乡身加兼愁悴少精神遐幽旷远离凤麟龙昭德怀圣皇人商游桑鸠扬仇伤荣身我乎集殃衍辜何因备尝苦辛当神飞文遗分归贱弦西医双激如摧君深日润浸愆思罪积怨其根难寻所明经殊孤乖雁为激阶阴巢水悲容仁均物品育生施天地德贵平均匀专通身粲妾殊翔女楚步林燕清思发离滨汉之步飘飘离微隔乔木谁阴一感寄饰散声应有流东桃飞泉君叹殊心改者惑暱亲闻远离殊我同衾志精浮光离哀伤柔清厢休翔流长愁方禽伯在诚故遗旧废故君子惟新贞微云辉群悲春刚琴芳兰凋茂熙阳春墙面殊意惑故新霜冰齐洁志精纯望谁思想怀所亲

　　【读图内诗括例】

　　依五色所分章次读之

　　仁智至惨伤。伦匹至榆桑。人贱至圣皇。春阳至殊方。钦岑至如何。

　　已上七言。四十句。每句为一首。每首反读之计八十首。

　　诗风至表玄。人贤至凋松。光颜至虎龙。日往至寄倾。

　　已上五言。十六句。以每句反读之成三十二首。

　　周南至相追 年时至无差 谗佞至未形 牵辜至伯禽

　　已上四言。二十四首。作两句分读。就成一篇。

　　宁颜至劳形 怀忧至何冤 念是至如何 悼思至者谁 诗情至终始

　　已上四言。前四首以每句反读。后一首每句反读。成十首。

　　嗟叹至为荣 凶顽至为基 游西至摧伤 神明至雁归

　　已上三言十二首。反读成二十四首。

　　佞因至旧新 南郑至遗身 旧间至佞臣 远哀至南音

　　已上七言。凡起头退一字反读之成四首。

　　厢挑至基津 嗟中至春亲 春哀至嗟仁 基自至厢琴

　　已上七言。自角退一字斜读之成四首。

　　【再叙】

　　回文诗图。古无悉通者。予因究璇玑之义。如日星之左右行天。故布为经纬。由中旋外。以旁循四旁。

　　於其交会。皆契韵句。巡还反复。窈窕纵横。各能妙畅。又原五采相宣之说。傅色以开其篇章。其在经纬者。始於玑苏诗始四字。其在节会者。右旋而出。随其所至。各成章什。外经则始於仁真。至於音深。中经自钦深至于身殷。内经自诗情至于终始。皆循方回文者也。四角之方。如仁、真、钦、心四韵。成章而回文者也。至其经纬之图者。随色自分。则外之四角。窈窕成文。而文皆六言也。四旁者相对成文。而文皆六言也。及交手成文。而文皆四言也。在中之四角者。一例横读而四言。在中之四旁者。随向横读而五言。惟璇图平氏四字不入章句。观其宛转反复。皆才思精深融彻。如契自然。盖骚人才子所难。岂必女工之尤哉。诗编载驰。史美班扇。才女专静。用志不分。虽皆擅名。此为精赡者也。聊随分篇掇其一隅。以为三隅之反。代久传讹。颇有误字。亦辄证改一二。其他缺谬。不欲以意足之。虽未能尽达玄思。抑庶几不为滞塞云。

　　【经纬】

　　玑明别改知识深。峨嵯峻严幽岑钦。所感想忘荒淫心。堂空惟思咏和音。诗兴感远殊浮沈。华英医曜潜阳林。罗网经涯重渊深。峨嵯峻严幽岑钦。

　　苏作兴感昭恨神。辜罪天离间旧新。霜冰齐洁志清纯。望谁思想怀所亲。

　　【外经】

　　仁智怀德圣虞唐。真妙显华重云章。臣贤惟圣配英皇。伦匹离飘浮江湘。

　　伤惨怀慕增忧心。堂空惟思咏和音。藏摧悲声发曲秦。商弦激楚流清琴。

　　【中经】

　　钦岑幽严峻嵯峨。深渊重涯经网罗。林阳潜曜翳英华。沈浮异游颓流沙。

　　何如将情缠忧殷。多患生艰惟苦身。加兼愁悴少精神。遐幽旷远离凤麟。

　　【内经】

　　诗情明显。怨义兴理。辞丽作此。端无终始。

　　始终无端。此作丽辞。理兴义怨。显明情诗。

　　【四角之方】

　　仁智怀德圣虞唐。真志笃终誓穹苍。钦所感想忘淫荒。心忧增慕怀惨伤。

　　【四角之间窈窕成文】

　　嗟叹怀所离经。遐旷路伤中情。家无君房帏清。华饰容朗镜明。

　　【四角在中者一例横读】

　　念是咎愆。谁与独居。贱女怀叹。鄙贱何如。

　　愆咎是念。谁与独居。叹怀女贱。鄙贱何如。

　　【四旁相对成文皆六言】

　　谗人作乱闱庭。奸凶害我忠贞。祸原肤受难明。所恃滋极骄盈。

　　【四旁相向横读而成五言】

　　寒岁识凋松。真物知终始。颜衰改华容。仁贤别行士。

　　士行别贤仁。容华改衰颜。终始知物真。松凋识岁寒。

　　【交手成文文皆四言】

　　谗佞奸凶。豁我忠贞。祸因所恃。滋极骄盈。

　　【用色分章】

　　【横用色】

　　嗟叹怀所离经。遐旷路伤中情。

　　家无君房帏清。华饰容朗镜明。

　　葩纷光珠耀英。多思感谁为荣。

　　周风兴自后妃。楚樊厉节中闱。

　　长叹不能奋飞。双发歌我兖衣。

　　华观冶容为谁。宫羽同声相追。

　　【已上依此顺读成章】

　　【直用色】

　　庭闱乱作人。明难受肤原。

　　荣苟不义姬。城倾在戒后。

　　荧犹炎盛兴。形未在谨深。

　　【已上作两句各添下字倒读成章】

　　恩感颜宁。孜孜伤情。时在君侧。梦想劳形。龙旂容衣。虎凋饰绣。

　　【横用黄色】

　　奸佞谗人。作乱闱庭。所因祸原。肤受难明。

　　右举此为例。馀可悉通。元佑三年九月。工部何公过麹院。见仆书几有此。惊曰：昨日於屯田陈侯所。观书唐真本图。宜皆可求一见。果得出示。凡六幅。右三为若兰所居重楼复屋。户牖间各作著思、练习丝、识锦、遣使处。左三幅为窦滔归第。外为车马相迎。次女妓坐大氍毹。合乐其间。楼阁对饮处。图中近上作远水红桥。窦临高列骑拥旌旄以望。桥之西。毡车从数骑排引。见滔盛礼迎苏。图中近下左书武后序。右写诗图。徐视果有淡色。分其篇章。正与此同。乃知人心不甚相远。而尤可怪矣。青、红、绿、旋所之方。皆不之差。盖理之所在。阴阳五行色味。莫不相假。况情识之运。宜自冥合也。元丰四年四月。赵郡李公麟伯时再题。

　　【又五色读法】

　　四围纵横。初行、八行、十五、廿二、廿九行及仁嗟斜至春亲廊。琴斜至基津。以朱画其形如图。按读法。此色凡九图。馀四色。色各一图。共字六百二十五。计诗三千七百五十二首。四隅嗟情至英多。游桑至长愁。神飞至悲春。凶慈至持从。从横皆六字。以墨画。正面妃闱至蕤悲。移陂至赀辞。纵六字。横十三字。庭闱至防萌。身我至惟新。纵十三字。横六字。以青画。

　　中方正面。龙旂至丽充。衰情至暮世。纵四字。横五字。两旁寒岁至行士。诗风至微玄。纵五字。横四字。以紫画。

　　中方四隅。思情至侧梦。婴漫至若我。愆居至贱鄙。怀悲至戚知。纵横皆四字。又中纵各五字。诗情至显怨。端比至丽辞。横各五字。诗始至无端。怨义至理辞。空中心图始平苏氏诗九字。以黄画。

　　无名氏〈四章。《诗纪》作蚕业诗。〉

　　【诗】

　　

　　川崖惟平。其稼多黍。旨酒嘉谷。可以养父。野惟阜丘。彼稷多有。嘉谷旨酒。可以养母。

　　惟月孟春。獭祭彼崖。永言孝思。享祀孔嘉。彼黍既洁。彼仪既泽。蒸命良辰。祖考来格。日月明明。亦惟其史。谁能长生。不朽难获。

　　惟德实实。富贵何常。我思古人。令问令望。

　　【云中诗】

　　

　　相王沈醉。轻出教命。捕贼千秋。干豫朝政。王恺守常。国宝驰竞。荆州大度。散诞难名。盛德之流。法护王甯。仲堪仙民。特有言咏。东山安道。执操高抗。何不徵之。以为朝匠。 



　　陶渊明

　　〈渊明。字元亮。入宋名潜。浔阳柴桑人。太尉长沙公侃之曾孙。少有高趣。亲老家贫。起为州祭酒。不堪史职。躬耕自资。义熙元年。为刘裕镇军参军。迁建威参军。未几求为彭泽令。在官八十馀日。自解归。宋受禅。不仕。元嘉三年卒。年六十三。颜延年诔之。谥曰靖节先生。有集八卷。〉

　　【停云诗】

　　停云。思亲友也。樽湛新醪。园列初荣。愿言不从。叹息弥襟。

　　霭霭停云。濛濛时雨。八表同昏。平路伊阻。静寄东轩。春醪独抚。良朋悠邈。搔首延伫。

　　停云霭霭。时雨濛濛。八表同昏。平陆成江。有酒有酒。闲饮东窗。愿言怀人。舟车靡从。

　　东园之树。枝条再荣。竞用新好。以怡余情。人亦有言。日月于征。安得促席。说彼平生。

　　翩翩飞鸟。息我庭柯。敛翮闲止。好声相和。岂无他人。念子实多。愿言不获。抱恨如何。

　　【时运诗】

　　时运。游暮春也。春服既成。景物斯和。偶影独游。欣慨交心。迈迈时运。穆穆良朝。袭我春服。薄言东郊。山涤馀霭。宇暧微霄。有风自南。翼彼新苗。洋洋平津。乃漱乃濯。邈邈遐景。载欣载瞩。称心而言。人亦易足。挥兹一觞。陶然自乐。

　　延目中流。悠想清沂。童冠齐业。闲咏以归。我爱其静。寤寐交挥。但恨殊世。邈不可追。

　　斯晨斯夕。言息其庐。花药分列。林竹翳如。清琴横床。浊酒半壶。黄唐莫逮。慨独在余。

　　【荣木诗】

　　荣木。念将老也。日月推迁。已复有夏。总角闻道。白首无成。

　　采采荣木。结根于兹。晨耀其华。夕已丧之。人生若寄。憔悴有时。静言孔念。中心怅而。

　　采采荣木。于兹托根。繁华朝起。慨暮不存。贞脆由人。祸福无门。匪道曷依。匪善奚敦。

　　嗟予小子。禀兹固陋。徂年既流。业不增旧。志彼不舍。安此日富。我之怀矣。怛焉内疚。

　　先师遗训。余岂云坠。四十地镜子。斯不足畏。脂我名车。策我名骥。千里虽遥。孰敢不至。

　　【劝农诗】

　　悠悠上古。厥初生民。傲然自足。抱朴含真。智巧既萌。资待靡因。谁其赡之。实赖哲人。

　　哲人伊何。时惟后稷。赡之伊何。实曰播植。舜既躬耕。禹亦稼穑。远若周典。八政始食。熙熙令音。猗猗原陆。卉木繁荣。和风清穆。纷纷士女。趋时竞逐。

　　桑妇宵兴。农夫野宿。

　　气节易过。和泽难久。冀缺携俪。沮溺结耦。相彼贤达。犹勤垄亩。矧伊众庶。曳裾拱手。

　　民生在勤。勤则不匮。宴安自逸。岁暮奚冀。担石不储。饥寒交至。顾余俦列。能不怀愧。

　　孔耽道德。樊须是鄙。董乐琴书。田园弗履。若能超然。投变高轨。敢不敛衽。敬赞德美。

　　【命子诗】

　　悠悠我祖。爰自陶唐。邈为虞宾。历世重光。《御览》勤夏。豕韦翼商。穆穆司徒。厥族以昌。

　　纷纷战国。漠漠衰周。凤隐于林。幽人在丘。逸虬绕云。奔鲸骇流。天集有汉。眷余愍侯。

　　於赫愍侯。运当攀龙。抚剑风迈。显兹武功。书誓山河。启土开封。亹亹丞相。允迪前踪。

　　常浑长源。郁郁洪柯。群川载导。众条载罗。时有语默。运因隆窊。在我中晋。业融长沙。

　　桓桓长沙。伊勋伊德。天子畴我。专征南国。功遂辞归。临宠不忒。孰谓斯心。而近可得。

　　肃矣我祖。慎终如始。直方二台。惠和千里。於穆仁考。淡焉虚止。寄迹风云。冥兹愠喜。

　　嗟余寡陋。瞻望弗及。顾惭华鬓。负影只立。三千之罪。无后为急。我诚念哉。呱闻尔泣。

　　卜云嘉日。占亦良时。名汝曰俨。字汝求思。温恭朝夕。念兹在兹。尚想孔伋。庶其企而。

　　厉夜生子。遽而求火。凡百有心。奚特於我。既见其生。实欲其可。人亦有言。斯情无假。日居月诸。渐免於孩。福不虚至。祸亦易来。夙兴夜寐。愿尔斯才。尔之不才。亦已焉哉。

　　【赠长沙公】诗】

　　余於长沙公为族祖。同出大司马。昭穆既远。以为路人。经过浔阳。临别赠此。

　　同源分流。人易世疏慨然寤叹。念兹厥初。礼服遂悠。岁月徂。感彼行路。眷然踌躇。

　　於穆令族。允构斯堂。谐气冬暄。映怀圭璋。爰采春花。载警秋霜。我曰钦哉。实宗之光。

　　伊余云遘。在长忘同。笑言未久。逝焉西东。遥遥三湘。滔滔九江。山川阻远。行李时通。何以写心。贻此话言。进篑虽微。终焉为山。敬哉离人。临路凄然。款襟或辽。音问其先。

　　【酬丁柴桑诗】

　　有客有客。爰来宦止。秉直司聪。惠于百里。餐胜如归。聆善若始。匪惟也谐。屡有良游。载言载眺。以写我忧。放欢一遇。既醉还休。实欣心期。方从我游。

　　【答庞参军诗】

　　

　　衡门之下。有琴有书。载弹载咏。爰得我娱。岂我他好。乐是幽居。朝为灌园。夕偃蓬庐。

　　人之所宝。尚或未珍。不有同爱。云胡以亲。我求良友。实覯怀人。欢心孔洽。栋宇惟邻。伊余怀人。欣德孜孜。我有旨酒。与汝乐之。乃陈好言。乃著新诗。一日不见。如何不思。

　　嘉游未斁。誓将离分。送尔于路。衔觞无欣。依依旧楚。邈邈西云。之子之远。良话曷闻。

　　昔我云别。仓庚载鸣。今也遇之。霰雪飘零。大藩有命。作使上京。岂忘宴安。王事靡宁。

　　惨惨寒日。肃肃其风。翩彼方舟。容裔江中。勖哉征人。在始思终。敬兹良辰。以保尔躬。

　　【归鸟诗】

　　翼翼归鸟。晨去于林。远之八表。近憩云岑。和风不洽。翻翮求心。顾俦相鸣。景庇清阴。

　　翼翼归鸟。载翔载飞。虽不怀游。见林情依。遇云颉顽。相鸣而归。遐路诚悠。性爱无遗。

　　翼翼归鸟。驯林徘徊。岂思天路。欣反旧栖。虽无昔侣。众声每谐。日夕气清。悠然其怀。

　　翼翼归鸟。戢羽寒条。游不旷林。宿不森标。晨风清兴。好音时交。矰缴奚施。己卷安劳。

　　【游斜川诗】

　　辛酉正月五日。天气澄和。风物闲美。与二三邻曲。同游斜川。临长流。望曾城。鲂鲤跃鳞於将夕。水鸥乘和以翻飞。彼南阜者。名实旧矣。不复乃为嗟叹。若夫曾城。傍无依接。独秀中皋。遥想灵山。有爱嘉名。欣对不足。率共赋诗。悲日月之遂往。悼吾年之不留。各疏年纪乡里。以记其时日。

　　开岁倏五十。吾生行归休。念之动中怀。及辰为兹游。气和天惟澄。班坐依远流。弱湍驰交鲂。闲谷鸣鸥。回泽散游目。缅然睇曾丘。虽微九重秀。顾瞻无匹俦。提壶接宾侣。引满更献酬。未知从今去。当复如此不。中觞纵遥情。忘彼千载忧。且极今朝乐。明日非所求。

　　【示周续之祖企谢景夷三郎时三人共】在城北讲礼校书诗

　　

　　负阿颓檐下。终日无一欣。药石有时闲。念我意中人。相去不寻常。道路邈何因。周生述孔业。祖谢响然臻。道丧向千载。今朝复斯闻。马队非讲肆。校书亦已勤。老夫有所爱。思与尔为邻。愿言谢诸子。从我颍水滨。

　　怨诗楚调示庞主簿邓治中

　　天道幽且远。鬼神茫昧然。结发念善事。黾勉六九年。弱冠逢世阻。始室丧其偏。为火屡焚如。螟蜮恣中田。风雨纵横至。收敛不盈廛。夏日抱长饥。寒夜无被眠。造夕思鸡鸣。及晨愿鸟迁。在已何怨天。离忧凄目前。吁嗟身后名。於我若浮烟。慷慨独悲歌。钟期信为贤。

　　【答庞参军诗】

　　三复来贶。欲罢不能。自尔邻曲。冬春再交。款然良对。忽成旧游。俗谚云。数面成亲旧。况情过此者乎。人事好乖。便当语离。杨公所叹。岂惟常悲。吾抱疾多年。不复为情过此者乎。人事好乖。便当语离。杨公所欢。岂惟常悲。吾抱疾多年。不复为文。本既不丰。复老病继之。辄依《周礼》往复之义。且为别后相思之资。

　　相知何必旧。倾盖定前言。有客赏我趣。每每顾林园。谈谐无俗调。所说圣人篇。或有数豆酒。闲饮自欢然。我实幽居士。无复东西缘。物新人惟旧。弱毫夕所宣。情通万里外。形迹滞江山。君其爱体素。来会在何年。

　　【五月旦作和载主簿诗】

　　虚舟纵逸棹。回复遂无穷。发岁始俯仰。星纪奄将中。南窗罕悴物。北林荣且丰。神萍写时雨。晨色奏景风。既来孰不去。人理固有终。居常待其尽。曲肱岂伤冲。迁化或夷险。肆志无窊隆。即事如已高。何必升华嵩。

　　【和刘柴桑诗】

　　山泽久见招。胡事乃踌躇。直为亲旧故。未忍言索居。良辰入奇怀。挈杖还西庐。荒途无归人。时时见废墟。茅茨已就治。新畴复应畲。谷风转凄薄。春醪解饥劬。弱女虽非男。慰情良胜无。栖栖世中事。岁月共相疏。耕织称其用。过此奚所须。去去百年外。身名同医如。

　　【酬刘柴桑】

　　穷居寡人用。时忘四运周。榈庭多落页。慨然知已秋。新葵郁北墉。嘉穟养南畴。今我不为乐。知有来岁不。命室携童弱。良日登远游。

　　【和郭主簿诗二首】

　　蔼蔼堂前林。中夏贮清阴。凯风因时来。回飚开我襟。息交游闲业。卧起弄书琴。园蔬有馀滋。旧谷犹储今。营己良有极。过足非所钦。舂秫作美酒。酒熟吾自斟。弱子戏我侧。学语未成音。此事真复乐。聊用忘华簪。遥遥望白云。怀古一何深。

　　和泽同三春。清凉华秋节。

　　露凝无游氛。天高风景澈。陵岑耸逸峰。遥瞻皆奇绝。芳菊开林耀。青松冠严列。怀此真秀姿。卓为霜下杰。衔觞念幽人。千载抚尔诀。检素不获。展厌厌竟良月。

　　【赠送羊长史诗】

　　左军羊长史。衔使秦川。作此与之。

　　愚生三季后。慨然念黄虞。得知千载外。正赖古人书。贤圣留馀迹。事事在中都。岂忘游心目。关河不可逾。九域甫已一。逝将理舟舆。闻君当先迈。负痾不获俱。路若经商山。为我少踌躇。多谢绮与角。精爽今何如。紫芝谁复采。深谷久应芜。驷马无贳患。贫贱有交娱。清谣结心曲。人乖运见疏。拥怀累代下。言尽意不舒。

　　【岁暮和张常侍诗】

　　市朝凄旧人。骤骥感悲泉。明旦非今日。岁暮余何言。素颜敛光润。白发一已繁。阔哉秦穆谈。旅力岂未愆。向夕长风起。寒云没西山。厉厉气遂严。纷纷悄鸟还。民生鲜常在。矧伊愁苦缠。屡阙清酤至。无以乐当年。穷通靡攸虑。憔悴由化迁。抚己有深怀。履运增慨然。

　　【和胡西曹示顾贼曹诗】

　　蕤宾五月中。清朝起南飔。不驶亦不迟。飘飘吹我衣。重云蔽白日。闲雨纷微微。流目视西园。晔晔荣紫葵。於今甚可爱。奈何当复衰。感物愿及时。每恨靡所挥。悠悠待秋稼。寥落将赊迟。逸想不可淹。猖狂独长悲。

　　【癸卯岁十二月中作与从弟敬远诗】

　　寝迹衡门下。邈与世相绝。顾盼莫谁知。荆扉昼常。凄凄岁暮风。翳翳经日雪。倾耳无希声。在目皓已洁。劲气侵襟袖。箪瓢谢屡设。萧索空宇中。了无一可悦。历览千载书。时时见遗烈。高操非所攀。谬得固穷节。平津苟不由。栖迟讵为拙。寄意一言外。兹契谁能别。

　　【与殷晋安别诗】

　　

　　游好非少长。一遇尽殷勤。信宿酬清话。益复知为亲。去岁家南里。薄作少时邻。负杖肆游从。淹留忘宵晨。语默自殊势。亦知当乖分。未谓事已及。兴言有兹春。飘飘西来风。悠悠东去云。山川千里外。言笑难为因。良才不隐世。江湖多贱贫。脱有经过便。念来存故人。

　　【於王抚军座送客诗】

　　秋日凄且厉。百卉具已腓。爰以履霜节。登高饯将归。寒气冒山泽。游支倏无依。洲渚思绵邈。风水互乖违。瞻夕欣良燕。离言聿云悲。晨鸟暮来还。悬车敛馀晖。逝止判殊路。旋驾怅迟迟。目送回舟远。情随万化遗。

　　【始作镇军参军经曲阿】诗

　　弱龄寄事外。委怀在琴书。被褐欣自得。屡空常晏如。时来苟冥会。踠辔憩通衢。投策命晨装。暂与园田疏。眇眇孤舟逝。绵绵归思纡。我行岂不遥。登降千里馀。目倦川途异。心念山泽居。望云惭高鸟。临水愧游鱼。真想初在襟。谁谓形迹拘。聊且凭化迁。终返班生庐。

　　【庚子岁五月中从都还阻风於规林诗二首】

　　行行循归路。计日望旧居。一欣侍温颜。再喜见友于。鼓棹路崎曲。指景限西隅。江山岂不险。归子念前途。凯风负我心。戢枻守穷湖。高莽眇无界。夏木独森疏。谁言客舟远。近瞻百里馀。延目识南领。空欢将焉如。

　　自古叹行役。我今始知之。山川一何旷。巽坎难与期。崩浪聒天响。长风无息时。久游恋所生。如何淹在兹。静念园林好。人间良可辞。当年讵有几。纵心复何疑。

　　【辛丑岁七月赴假还江陵夜行涂中诗】

　　闲居三十载。遂与尘事冥。诗书敦宿好。林园无俗情。如何舍此去。遥遥至南荆。叩枻新秋月。临流别友生。凉风起将夕。夜景湛虚明。昭昭天宇阔。皛皛川上平。怀役不遑寐。中宵尚孤征。商歌非吾事。依依在耦耕。投冠旋旧墟。不为好爵萦。养真衡茅下。庶以善自名。

　　【乙巳岁三月为建威参军使都经钱溪诗】

　　我不践斯境。岁月好已积。晨夕看山川。事事悉如昔。微雨洗高林。清飚矫云翮。眷彼品物存。义风都未隔。伊余何为者。勉励从兹役。一形似有制。素襟不可易。园田日梦想。安得久离析。终怀在壑舟。谅哉宜霜柏。

　　【咏二疏诗】

　　大象转四时。功成者自去。借问衰周来。几人得其趣。游目汉廷中。二疏复此举。高啸返旧居。长揖储君傅。饯送倾皇朝。华轩盈道路。离别情所悲。馀荣何足顾。事胜感行人。贤哉岂常誉。厌厌闾里欢。所营非近务。促席延故老。挥觞道平素。问金终寄心。清言晓未悟。放意乐馀年。遑恤身后虑。谁云其人亡。久而道弥著。

　　【咏三良诗】

　　弹冠乘通津。但惧时我遗。服勤尽岁月。常恐功愈微。忠情谬获露。遂为君所私。出则陪文舆。入必侍丹帷。箴规响已从。计议初无亏。一朝长逝后。愿言同此归。厚恩固难忘。君命安可违。临穴冈惟疑。投义志攸希。荆棘笼高坟。黄鸟声正悲。良人不可赎。泫然沾我衣。

　　【咏荆轲诗】

　　燕丹善养士。志在报强嬴。招集百夫良。岁暮得荆卿。君子死知己。提剑出燕京。素骥鸣广陌。慷慨送我行。雄发指危冠。猛气冲长缨。饮饯易水上。四座列群英。渐离击悲筑。宋意唱高声。萧萧哀风逝。淡淡寒波生。商音更流涕。羽奏壮士惊心知去不归。一作一云知不归。且有后世名。登车何时顾。飞盖入秦庭。凌厉越万里。逶迤过千城。图穷事自至。豪主正怔营。惜哉剑术疏。奇功遂不成。其人虽已没。千载有馀情。

　　【桃花源诗】

　　晋太元中。武陵人捕鱼为业。缘溪行。忘路之远近。忽逢桃花林。夹岸数百步。中无杂树。芳华鲜美。落英缤纷。渔人甚异之。复前行。欲穷其林。林尽水源。便得一山。山有小口。仿佛若有光。便舍船从口入。初极狭。才通人。复行数十步。豁然开朗。土地平旷。屋舍俨然。有良田美池桑竹之属。阡陌交通。鸡犬相闻。其中往来种作。男女衣著悉如外人。黄发垂髫。并怡然自乐。见渔人。乃大惊。问所从来。具答之。便要还家。为设酒杀鸡作食。村中闻有此人。咸来问讯。自云。先世避秦时乱。率妻子邑人来此绝境。不复出焉。遂与外人间隔。问今是何世。乃不知有汉。无论魏晋。此人一一为具言所闻。皆叹惋。馀人各复延至其家。皆出酒食。停数日。辞去。此中人语云。不足为外人道也。既出。得其船。便扶向路。处处志之。及郡下。诣太守说如此。太守即遣人随其往。寻向所志。遂迷不复得路。南阳刘子骥。高尚士也。闻之欣然规往。未果。寻病终。后遂无问津者。

　　嬴氏乱天纪。贤者避其世。黄绮之商山。伊人亦云逝。往迹浸复湮。来迳遂芜废。相命肆农耕。日入从所憩。桑竹垂馀荫。菽稷随时艺。春蚕收长丝。秋熟靡王税。荒路暧交通。鸡犬互鸣吠。俎豆犹古法。衣裳无新制。童孺纵行歌。斑白欢游诣。草荣识节和。木衰知风厉。虽无纪历志。四时自成岁。怡然有馀乐。于何劳智慧。奇踪隐五百。一朝敞神界。谆薄既异源。旋复还幽蔽。借问游方士。焉测尘嚣外。愿言蹑轻风。高举寻吾契。

　　【归去来兮】辞】

　　余家贫。耕植不足以自给。幼稚盈室。瓶无储粟。生生所资。未见其术。亲故多劝余为长吏。脱然有怀。求之靡途。会有四方之事。诸侯以惠爱为德。家叔以余贫苦。遂见用为小邑。于时风波未静。心惮远役。彭泽去家百里。公田之利。足以为酒。

　　故便求之。及少日。眷然有归欤之情。何则。质性自然。非矫励所得。饥冻虽切。违已交病。尝从人事。皆口腹自役。於是怅然慷慨。深愧平生之志。犹望一稔。当敛裳宵逝。寻程氏妹丧于武昌。情在骏奔。自免去职。仲秋至冬。在官八十馀日。因事顺心。命篇曰归去来兮。乙巳岁十一月也。

　　归云来兮田园将芜胡不归。既自以心为形役。奚惆怅而独悲。悟已往之不谏。知来者之可追。实迷途其未远。觉悟今是而昨非。舟遥遥以轻飏。风飘飘而吹衣。问征夫以前路。恨晨光之熹微。乃瞻衡宇。载欣载奔。僮仆欢迎。稚子候门。三迳就荒。松菊犹存。携幼入室。有酒盈樽。引壶觞以自酌。眄庭柯以怡颜。倚南窗以寄傲。审容膝之易安。园日涉以成趣。门虽设而常关。策扶老以流憩。时矫首而遐观。云无心以出岫。鸟倦飞而积压还。景翳翳以将入。抚孤松而盘桓。归去来兮。请息交以绝游。世与我而相遗。复驾言兮焉求。悦亲戚之情话。乐琴书以消忧。农人告余以春及。将有事於西畴。或命巾车。或棹孤舟。既窈窕以寻壑。亦崎岖而经丘。木欣欣以向荣。泉涓涓而始流。善万物之得时。感吾生之行休。已矣乎。寓形宇内复几时。曷不委心任去留。胡为乎遑遑兮欲何之。富贵非吾愿。帝乡不可期。怀良辰以孤往。或植杖而耘耔。登东皋以舒啸。临清流而赋诗。聊乘化以归尽。乐夫天命复奚疑。  
　 


　　陶渊明

　　【形影神诗三首】

　　贵贱贤愚。莫不营营以惜生。斯甚惑焉。故极陈形影之苦。言神辨自然以释之。好事君子。共取其心焉。

　　【形赠影】

　　天地长不没。山川无改时。草木得常理。霜露荣悴之。谓人最灵智。独复不如兹。适见在世中。奄去靡归期。奚觉无一人。亲识岂相思。但馀平生物。举目情凄洏。我无腾化术。必尔不复疑。愿君取君言。得酒莫苟辞。

　　【影答形】

　　存生不可言。卫生每苦拙。诚愿游昆华。邈然兹道绝。与子相遇来。未尝异悲悦。憩荫若暂乖。止日终不别。此同既难常。黯尔俱时灭。身没名亦尽。念之五情热。立善有遗爱。胡可不自竭。酒云能消忧。方此讵不劣。

　　【神释】

　　大钧无私力。万物自森著。人为三才中。岂不以我故。与君虽异物。生而相依附。结托既喜同。安得不相语。三皇大圣人。今复在何处。彭祖爱永年。欲留不得住。老少同一死。贤遇无复数。日醉或能忘。将非促龄具。立善常所欣。谁当为汝誉。甚念伤吾生。正宜委运去。纵浪大化中。不喜亦不惧。应尽便须尽。无复独多虑。

　　【九日闲居】

　　余闲居爱重九之名。秋菊盈园。而持醪靡由。空服九华。寄怀於言。

　　世短意恒多。斯人乐久生。日月依辰至。举俗爱其名。露凄暄风息。气澈天象明。往燕无遗影。来雁有馀声。酒能祛百虑。菊为制颓龄。如何蓬庐士。空视时运倾。尘爵耻虚罍。寒华徒自荣。敛襟独闲谣。缅焉起深情。栖迟固多娱。淹留岂无成。

　　【归园田居诗五首】

　　少无适俗韵。性本爱丘山。误落尘网中。一去三十年。羁鸟恋旧林。池鱼思故渊。开荒南野际。守拙归园田。方宅十馀亩。草屋八九间。榆柳荫后檐。桃李罗堂前。暧暧远人村。依依墟里烟。狗吠深巷中。鸡鸣桑树巅。户庭无尘杂。虚室有馀闲。久在樊笼里。复得返自然。

　　野外罕人事。穷巷寡轮鞅。白日掩荆扉。虚室绝尘想。时复墟里人。披草共来往。想见无杂言。但道桑麻长。桑麻日已长。我土日已广。常恐霜霰至。零落同草莽。

　　种豆南山下。草盛豆苗稀。晨兴理荒秽。带月荷锄归。道狭草木长。夕露沾我衣。衣沾不足惜。但使愿无违。

　　久去山泽游。浪莽林野娱。试携子侄辈。披榛步荒墟。徘徊丘垅间。依依昔人居。井灶有遗处。桑竹残朽株。借问采薪者。此人皆焉如。薪者向我言。死没无复馀。一世异朝市。此语真不虚。人生似幻化。终当归空无。

　　怅恨独策还。崎岖历榛曲。山涧清且浅。遇以濯吾足。漉我新熟酒。只鸡招近局。日入室中暗。荆薪代明烛。欢来苦夕短。已复至天旭。

　　【乞食诗】

　　饥来驱我去。不知竟何之。行行至斯里。叩门拙言辞。主人解余意。遗赠岂虚来。谈谐终日夕。

　　和陶本作久。觞至辄倾杯。情欣新知欢。言咏遂赋诗。感子漂母惠。愧我非韩才。衔戢知何谢。冥报以相贻。

　　【诸人共游周家墓柏下诗】

　　今日天气佳。清吹与鸣弹。感彼柏下人。安得不为欢。清歌散新声。绿酒开芳颜。示知明日事。余襟良已殚。

　　【连雨得饮诗】

　　运生会归心。终古为之然。世界有松乔。於今定何间。故老赠送余酒。乃言饮得仙。试酌百情远。重觞忽忘天。天岂去此哉。任真无所先。云鹤有奇翼。八表须臾还。自我抱兹独。黾勉四十年。形骸久已化。心在复何言。

　　【移居诗二首】

　　昔欲居南村。非为卜其宅。闻多素心人。乐与数晨夕。怀此颇有年。今日从兹役。弊

　　庐何必广。取足蔽床席。邻曲时时来。抗言谈在昔。奇文共欣赏。疑义相与析。

　　春秋多佳日。登高赋新诗。过门更相呼。有酒斟酌之。农务各自归。闲暇辄相思。相思则披衣。言笑无厌时。此理将不胜。无为忽去兹。衣食当须纪。力耕不吾欺。

　　【癸卯岁始春怀古田舍诗二首】

　　在昔闻南亩。当年竟未践。屡空既有人。春兴岂自免。夙晨装吾驾。启途情已缅。鸟弄欢新节。泠风送馀善。寒草被荒蹊。地为罕人远。是以植杖翁。悠然不复返。即理愧通识。所保讵乃浅。

　　先师有遗训。忧道不忧贫。瞻望邈难逮。转欲患长勤。秉耒欢时务。解颜劝农人。平畴交远风。良苗亦怀新。虽未量几功。即事多所欣。耕种有时息。行者无问津。日入相与归。壶浆劳近邻。长吟掩柴门。聊为陇亩民。

　　【还旧居诗】

　　畴昔家上京。六载去还归。今日始复来。恻怆多所悲。阡陌不移旧。邑屋或时非。履历周故居。邻老罕复遗。步步寻往迹。有处特依依。流幻百年中。寒暑日相推。常恐大化尽。气力不及衰。拨置且莫念。一觞聊可挥。

　　【戊申岁六月中遇火诗】

　　草庐寄穷巷。甘以辞华轩。正夏长风急。林室顿烧燔。一宅无遗宇。舫舟荫门前。迢迢新秋夕。亭亭月将圆。果菜始复生。惊鸟尚未还。中宵伫遥念。一盼周九天。总发抱孤介。奄出四十年。形迹凭化往。灵府长独闲。贞刚自有质。玉石乃非坚。仰想东户时。馀粮宿中田。鼓腹无所思。朝起暮归眠。既已不遇兹。且遂灌西园。

　　【己酉岁九月九日】诗

　　靡靡秋已夕。凄凄风露交。蔓草不复荣。园本空自凋。清气澄馀滓。杳蝉无留响。业雁鸣云霄。万化相寻绎。人生岂不劳。从古皆有没。念之中心焦。何以称我情。浊酒且自陶。千载非所知。聊以永今朝。

　　【庚戌岁九月中於西田获早稻诗】

　　人生归有道。衣食固其端。孰是都不营。而以求自安。开春理常业。岁功聊可观。晨出肆微勤。日入负禾还。山中饶霜露。风气亦先寒。田家岂不苦。弗获辞此难。四体诚乃疲。庶无异患干。盥濯息檐下。斗酒散襟颜。遥遥沮溺心。千载乃相关。但愿长如此。躬耕非所叹。

　　【丙辰岁八月中於下潠田舍获诗】

　　贫居依稼穑。戮力东林隈。不言春作苦。常恐负所怀。司田眷有秋。寄声与我谐。饥者欢初饱。束带候鸣鸡。扬楫越平湖。泛随清壑回。郁郁荒山里。猿声闲且哀。悲风爱静夜。林鸟喜晨开。日余作此来。三四星火颓。姿年逝已老。其事未云乖。遥谢荷条翁。聊得从君栖。

　　【饮酒诗二十首】

　　余闲居寡欢。兼比夜已长。偶有名酒。无夕不饮。顾影独尽。忽焉复醉。既醉之后。辄题数句自娱。纸墨遂多。辞无诠次。聊命故人书之。以为欢笑尔。

　　衰荣无定在。彼此更共之。邵生瓜田中。宁似东陵时。寒暑有代谢。人道每如兹。达人解其会。逝将不复疑。忽与一觞酒。日夕欢相持。

　　积善云有报。夷叔在西山。善恶苟不应。何事空立言。九十行带索。饥寒况当年。不赖固穷节。百世当谁传。

　　道丧向千载。人人惜其情。有酒不肯饮。但顾世间名。所以贵我身。岂不在一生。一生复能几。倏如流电惊。鼎鼎百年内。持此欲何成。

　　栖栖失群鸟。日暮犹独飞。徘徊无定止。夜夜声转悲。厉响思清晨。远去何所依。因值孤生松。敛翮遥来归。劲风无荣木。此荫独不衰。托身已得所。千载不相违。

　　结庐在人境。而无车马喧。问君何能尔。心远地自偏。采菊东篱下。悠然见南山。山气日夕佳。飞鸟相与还。此还有其意。欲辨已忘言。

　　行止千万端。谁知非与是。是非苟相形。雷同共誉毁。三季多此事。达士似不尔。咄咄俗中愚。且当从黄绮。

　　秋菊有佳色。裛露掇其英。泛此忘忧物。远我遗世情。一觞虽独进。杯尽壶自倾。日入群动息。归鸟趋林鸣。啸傲东轩下。聊复得此生。

　　青松在东园。众草没其姿。凝霜殄异类。卓然见高枝。连林人不觉。独树众乃奇。吾生梦幻间。何事绁尘羁。

　　清晨闻叩门。倒裳往自开。问子为谁欤。田父有好怀。壶浆远见候。疑我与时乖。褴缕茅檐下。未足为高栖。一世皆尚同。愿君汩其泥。深感父老言。禀气寡谐。纡辔诚可学。违己讵非迷。且共欢此饮。吾驾不可回。

　　在昔曾远游。直至东海隅。道路回且长。风波阻中途。此行谁使然。似为饥所驱。倾身营一饱。少许便有馀。恐此非名计。息驾归闲居。

　　颜生称为仁。荣公言有道。屡空不获年。长饥至於老。虽留身后名。一生亦枯槁。死去何所知。称心固为好。客养千金躯。临化消其宝。裸葬何必恶。人当解意表。

　　长公曾一仕。壮节忽失时。杜门不复出。终身与世辞。仲理归大泽。高风始在兹。一往便当已。何为复狐疑。去去当奚道。世俗久相欺。摆落悠悠谈。请从余所之。

　　有客常同止。趣舍邈异境。一士长独醉。一夫终年醒。醒醉还相笑。发言各不领。规规一何愚。兀傲差若颖。寄言酣中客。日没烛当炳。

　　故人赏我趣。挈壶相与至。班荆坐松下。数斟已复醉。父老杂乱言。觞酌失行次。不觉知有我。安知物为贵。悠悠迷所留。酒中有深味。

　　贫居乏人工。灌木荒余宅。班班有翔鸟。寂寂无行迹。宇宙一何悠。人生少至百。岁月相催逼。鬓边早已白。若不委穷达。素抱深可惜。

　　少年罕人事。游好在六经。行和向不惑。淹留遂无成。竟抱固穷节。饥寒饱所更。弊庐交悲风。荒草没前庭。披褐守长夜。晨鸡不肯鸣。孟公不在兹。终以翳吾情。

　　幽兰生前庭。含薰待清风。清风脱然至。见别萧区中。行行失故路。任道或能通。觉悟当念还。鸟尽废良弓。

　　子云性嗜酒。家贫无由得。时赖好事人。载醪祛所惑。觞来为之尽。是谘无不塞。有时不肯言。岂不在伐国。仁者用其心。何尝失显默。

　　畴昔苦长饥。投耒去学仕。将养不得节。冻馁固缠己。是时向立年。志意多所耻。遂尽介然分。终死归田里。冉冉星气流。亭亭复一纪。世路廓悠悠。杨朱所以止。虽无挥金事。浊酒聊可恃。

　　羲农去我久。举世少复真。汲汲鲁中叟。弥缝使其淳。凤鸟虽不至。礼乐暂得新。洙泗辍微响。漂流逮狂秦。诗书复何罪。一朝成灰尘。区区诸老翁。为事诚殷勤。如何绝世下。六籍无一亲。终日驰车走。不见所问津。若复不快饮。空负头上巾。但恨多谬误。君当恕醉人。

　　【止酒】

　　居止次城邑。逍遥自闲止。坐止高荫下。步止筚门里。好味止园葵。大欢止稚子。平生不止酒。止酒情无喜。暮止不安寝。晨止不能起。日日欲止之。营卫止不理。徒知止不乐。未知止利己。始觉止为善。今朝真止矣。从此一止去。将止扶桑涘。清颜止宿容。奚止千万祀。

　　【述酒诗】

　　重离照南陆。鸣鸟声相闻。秋草虽未黄。融风久已分。素砾皛修渚。南岳无馀云。豫章抗高门。重华固灵坟。流泪抱中叹。倾耳听司晨。神州献嘉粟。西灵为我驯。诸梁董师旅。芊胜丧其身。山阳归下国。成名犹不勤。卜生善斯牧。安乐不为君。平生去旧京。峡中纳遗薰。双阳甫云育。三趾显奇文。王子爱清吹。日中翔河汾。朱公练九齿。闲居离世纷。峨峨西领内。偃息常所亲。天容自永固。彭殇非等伦。

　　【责子诗】

　　

　　白发被两鬓。肌肤不复实。虽有五男儿。总不好纸笔。阿舒已二八。懒惰故无匹。阿宣行志学。而不好文术。雍端年十三。不识六与七。通子垂九龄。但觅梨与栗。天运苟如此。且进杯中物。

　　【有会而作诗】

　　旧谷既没。新谷未登。颇为老农。而值年灾。日月尚悠。为患未已。登岁之功。既不可希。朝夕所资。烟火裁通。旬日已来。始念饥乏。岁云夕矣。慨然永怀。今我不述。后生何闻哉。

　　弱年逢家乏。老至更长饥。菽麦实所羡。孰敢慕甘肥。惄如亚九饭。当暑厌寒衣。岁月将欲暮。如何辛苦悲。常善粥者心。深恨蒙袂非。嗟来何足吝。徒没空自遗。斯滥岂攸志。固穷夙所归。馁也已矣夫。在昔余多师。

　　【蜡日】

　　风云送馀运。无妨时已和。梅柳夹门植。一条有佳花。我唱尔言得。酒中适何多。未能明多少。章山有奇歌。

　　【拟古诗九首】

　　荣荣窗下兰。密密堂前柳。初与君别时。不谓行当久。出门万里客。中道逢嘉友。未言心先醉。不在接杯酒。兰枯柳亦衰。遂令此言负。多谢诸少年。相知不中厚。意气倾人命。离隔复何有。

　　辞家夙严驾。当往志无终。问君今何行。非商复非戎。闻有田子泰。节义为士雄。斯人久已死。乡里习其风。生有高世名。既没传无穷。不学狂驰子。直在百年中。

　　仲春遘时雨。始雷发东隅。众蛰各潜骇。草木从横舒。翩翩新来燕。双双入我庐。先巢故尚在。相将还旧居。自从分别来。门庭日荒芜。我心固匪石。君情定何如。

　　迢迢百尺楼。分明望四荒。暮作归云宅。朝为飞鸟堂。山河满目中。平原独茫茫。古时功名士。慷慨争此场。一旦百岁后。相与还北邙。松柏为人伐。高坟互低昂。颓基无遗主。游魂在何方。荣华诚足贵。亦复可怜伤。

　　东方有一士。被服常不完。三旬九遇食。十年著一冠。辛苦无此比。常有好容颜。我欲观其人。晨去越河关。青松夹路生。白云宿檐端。知我故来意。取琴为我弹。上弦惊别鹤。下弦操孤鸾。愿留就君住。从今至岁寒。

　　苍苍谷中树。冬夏常如兹。年年见霜雪。谁谓不知时。厌闻世上语。结友到临淄。

　　稷下多谈士。指彼决吾疑。装束既有日。已与家人辞。行行停出门。还坐更自思。不怨道里长。但畏人我欺。万一不合意。永为世笑之。伊怀难具道。为君作此诗。

　　日暮天无云。春风扇微和。佳人美清夜。达曙酣且歌。歌竟长叹息。特此感人多。皎皎云间月。灼灼叶中华。岂无一时好。不久当如何。

　　少时壮且厉。抚剑独行游。谁言行游近。张掖至幽州。饥食首阳薇。渴饮易水流。不见相知人。惟见古时丘。路边两高坟。伯牙与庄周。此士难再得。吾行欲何求。

　　种桑长江边。三年望当采。枝条始欲茂。忽值山河改。柯叶自摧折。根株浮沧海。春蚕既无食。寒衣欲谁待。本不植高原。今日复何悔。

　　【杂诗十二首】

　　人生无根蒂。飘如陌上尘。分散逐风转。此已非常身。落地为兄弟。何必骨肉亲。得欢当作乐。斗酒聚比邻。盛年不重来。一日难再晨。及时当勉励。岁月不待人。

　　白日沦西河。素月出东岭。遥遥万里晖。荡荡空中景。风来入房户。夜中枕席冷。气变悟时易。不眠知夕永。欲当无予和。挥杯劝孤影。日月掷人去。有志不获骋。念此怀悲凄。终晓不能静。

　　荣华难久居。盛衰不可量。昔为三春蕖。今作秋莲房。严霜结野草。枯悴示遽央。日月有环周。我去不再阳。眷眷往昔时。忆此断人肠。

　　丈夫志四海。我愿不知老。亲戚共一处。子孙还相保。觞弦肆朝日。樽中酒不燥。缓带心起晚眠常早。孰若当世士。冰炭满怀抱。百年归丘垄。用此空名道。

　　忆我少壮时。无乐自欣豫。猛志逸四海。骞翮思远翥。荏苒岁月颓。此心稍已去。值欢无复娱。每每多忧虑。气力渐衰损。转觉悟日不如。壑舟无须臾。引我不得住。前途当几许。未知止泊处。古人惜寸阴。念此使人惧。

　　昔闻长者言。掩耳每不喜。砂何五十年。忽已亲此事。求我盛年欢。一毫无复意。去去转欲远。此生岂再值。倾家持作乐。竟此岁月驶。有子不留金。何用身后置。

　　日月不肯迟。四时相催迫。寒风拂枯条。落页掩长陌。弱质与运颓。玄鬓早已白。素标插人头。前途渐就窄。家为逆旅舍。我如当去客。去去欲何之。南山有旧宅。

　　代耕本非望。所业在田桑。躬亲未曾替。寒馁常糟糠。岂期过满腹。但愿饱粳粮。御冬足大布。粗絺以应阳。正尔不能得。哀哉亦可伤。人皆尽获宜。拙生失其方。理也可奈何。且为陶一觞。

　　遥遥从羁役。一心处两端。掩泪泛东逝。顺流追时迁。日没星与昴。势翳西山巅。萧条隔天涯。惆怅念常餐。慷慨思南归。路遐无由缘。关梁难亏替。绝音寄斯篇。

　　闲居执荡志。时驶不可稽。驱役无停息。轩裳逝东崖。泛舟拟董司。寒气激我怀。岁月有常御。我来淹已弥。慷慨忆绸缪。此情久已离。荏苒经十载。暂为人所羁。庭宇翳馀木。倏忽日月亏。

　　我行未云远。回顾惨同凉。春燕应节起。高飞拂尘梁。边悲无所。代谢归北乡。离鹍鸣清池。涉暑经秋霜。愁人难为辞。遥遥春夜长。

　　袅袅松标崖。婉娈柔童子。年始三五间。乔柯何可倚。养色含精气。粲然有心理。

　　【咏贫士诗七首】

　　万族各有托。孤云独无依。暧暧空中灭。何时见馀晖。朝霞开宿雾。众鸟相与飞。迟迟出林翮。未夕复来归。量力守故辙。岂不寒与饥。知音苟不存。已矣何所悲。

　　凄厉岁云暮。拥褐曝前轩。南圃无遗秀。枯条盈北园。倾壶绝馀沥。窥灶不见烟。诗书塞座外。日昃不遑研。闲居非陈厄。窍有愠见言。何以慰吾怀。赖古多此贤。

　　荣叟老带索。欣然方弹琴。原生纳决履。清歌畅商音。重华去我久。贫士世相寻。弊襟不掩肘。藜羹常乏斟。岂忘袭轻裘。苟得非所钦。赐也徒能辨。乃不见吾心。

　　安贫守贱者。自古有黔娄。好爵吾不萦。厚馈吾不酬。一旦寿命尽。蔽覆仍不周。岂不知其极。非道故无忧。从来将千载。未复见斯俦。朝与仁义生。夕死复何求。

　　袁安困积雪。邈然不可干。阮公见钱入。即日弃其官。刍藁有常温。采莒足朝餐。岂不实辛苦。所惧非饥寒。贫富常交战。道胜无戚颜。至德冠邦闾。清节映西关。

　　仲蔚爱穷居。绕宅生蒿蓬。翳然绝交游。赋诗颇能工。举世无知者。止有一刘龚。此士胡独然。实由罕所同。介焉安其业。所乐非穷通。人事固以拙。聊得长相从。

　　昔在黄子廉。弹冠佐名州。一朝辞吏归。清贫略难俦。年饥感仁妻。泣涕向我流。丈夫虽有志。固为儿女忧。惠孙一晤叹。腆赠竟莫酬。谁云固穷难。邈哉此前修。

　　【读《山海经》诗十三首】

　　孟夏草木长。绕屋树扶疏。众鸟欣有托。吾亦爱吾庐。既耕亦已种。时还读我书。穷巷隔深辙。颇回故人车。欢然酌春酒。摘我园中蔬。微雨从东来。好风与之俱。泛览周王传。流观山海图。俯仰终宇宙。不乐复何如。

　　玉台凌霞秀。王母怡妙颜。天地共俱生。不知几何年。灵化无穷已。馆宇非一山。高酣发新谣。宁效俗中言。

　　迢遁槐江岭。是谓玄圃丘。西南望昆墟。光气难与俦。亭亭明玕照。落落清瑶流。恨不及周穆。托乘一来游。

　　丹木生何许。乃在密山阳。黄花复朱实。食之寿命长。白玉凝素液。瑾瑜发奇光。岂伊君子宝。见重我轩黄。

　　翩翩三青鸟。毛色奇可怜。朝为王母使。暮归三危山。我欲因此鸟。具向王母言。在世无所须。唯酒与长年。

　　逍遥芜皋上。杳然望扶木。洪柯百万寻。森散覆旸谷。灵人侍丹池。朝朝为日浴。神景一登天。何幽不见烛。

　　粲粲三株树。寄生赤水阴。亭亭凌风桂。八干共成林。灵凤抚云舞。神鸾调玉音。虽非世上宝。爰得王母心。

　　自古皆有没。何人得灵长。不死复不老。万岁如平常。赤泉给我饮。员丘足我粮。方与三辰游。寿考岂渠央。

　　夸父诞宏志。乃与日竞走。俱至虞渊下。似若无胜负。神力既殊妙。倾河焉足有。馀迹寄邓林。功竟在身后。

　　精卫衔微木。将以填沧海。形夭无干戚。猛志故常在。同物既无虑。化去不复悔。徒设在昔心。良晨讵可待。

　　臣危肆威暴。钦駓岂足恃。

　　鸼鹅见城邑。其国有放士。念彼怀王世。当时数来止。青丘有奇鸟。自言独见尔。本为迷者生。不以喻君子。

　　严严显朝市。帝者慎用才。何以废共鮌。重华为之来。仲父献诚言。姜公乃见猜。临没告饥渴。当复何及哉。

　　【悲从弟仲】德诗

　　衔哀过旧宅。悲泪应心零。借问为谁悲。怀人在九冥。礼服名群从。恩爱若同生。门前执手时。何意尔先倾。在数竟不免。为山不及成。慈母沈哀疚。二胤才数龄。双位委空馆。朝夕无哭声。流尘集虚坐。宿草旅前庭。阶除旷游迹。园林独馀情。翳然乘化去。终天不复形。迟迟将回步。恻恻悲襟盈。

　　【拟挽歌辞三首】

　　有生必有死。早终非命促。昨暮同为人。今旦在鬼录。魂气散何之。枯形寄空木。娇儿索父啼。良友抚我哭。得失不复知。是非安能觉。千秋万岁后。谁知荣与辱。但恨在世时。饮酒不得足。

　　在昔无酒饮。今但湛空觞。春醪生浮蚁。何时更能尝。肴案盈我前。亲旧哭我傍。欲语口无音。欲视眼无光。昔在高堂寝。今宿荒草乡。一朝出门去。归来夜未央。

　　荒草何茫茫。白杨亦萧萧。严霜九月中。送我出远郊。四面无人居。高坟正嶕峣。马为仰天鸣。风为自萧条。幽室一已闭。千年不复朝。千年不复朝。贤达无奈何。向来相送人。各自还共家。亲戚或馀悲。他人亦已歌。死去何所道。托体同山阿。

　　【联句】

　　鸣雁乘风飞。去去当何极。念彼穷居士。如何不叹息。虽欲腾九万。扶摇竟何力。远招王子乔。云驾庶可饬。顾侣正徘徊。离离翔天侧。霜露岂不切。徒爱

　　双飞翼。高柯擢条干。远眺同天色。思绝庆未看。徒使生迷惑。  
　 


　　【杂歌谣辞】

　　【歌辞】

　　【宣城民为陶汪歌】

　　

　　人当勤学得主簿。谁使为之陶明府。

　　【石头民为庾亮歌二首】

　　

　　庾公上武昌。翩翩如飞鸟。庾公还扬州。白马牵旒旐。

　　庾公初上时。翩翩如飞鸟。庾公还扬州。白马牵流苏。

　　【升平中童歌】

　　

　　阿子汝闻不。

　　【升平末民歌】

　　

　　白门廉。宫庭廉。

　　【太和中百姓歌】

　　

　　青青御路杨。白马紫游鞭。汝非皇太子。那得甘露浆。

　　【凤凰歌】

　　

　　凤凰生一雏。天下莫不喜。本言是马驹。今定成龙子。

　　【荆州百姓歌】

　　

　　黄昙英。扬州大佛来上明。

　　【历阳百姓歌】

　　

　　重罗黎。重罗黎。使君南上无还时。

　　【桓玄篡时小儿歌】

　　

　　芒笼菌。绳缚腹。车无轴。倚孤木。

　　【司马休之从者歌】

　　

　　可怜司马公。作性甚温良。忆昔水边戏。使我不能忘。

　　【苻坚时关陇人歌】

　　

　　长安大街。夹树杨槐。下走朱轮。上有鸾栖。英彦云集。诲我萌黎。

　　【苻坚时凤凰歌】

　　

　　凤凰于飞。其羽翼翼。渊哉圣后。龄万亿。

　　【苻坚时长安为慕容冲歌】

　　

　　一雌复一雄。双飞入紫宫。

　　【平原为太守索棱歌】

　　

　　懿矣明守。庶绩允厘。剖符作宰。实获民思。

　　【越谣歌】

　　

　　卿虽乘车我戴笠。后日相逢下车揖。我虽步行卿乘马。他日相逢卿当下。

　　【陇头歌】

　　

　　陇头流水。流离四下。念我行役。飘然旷野。登高望远。涕零双堕。

　　【同前】

　　

　　陇头流水。鸣声幽咽。遥望秦川。肝肠断绝。

　　【淫豫歌】

　　

　　滟预大如马。瞿塘不可下。滟预大如牛。瞿塘不可流。

　　【同前】

　　淫预大如马。瞿唐不可下。淫预大如象。瞿唐不可上。

　　【巴东三峡歌二首】

　　

　　巴东三峡巫峡长。猿鸣三声泪沾裳。

　　巴东三峡猿鸣悲。猿鸣三声泪沾衣。

　　【同前】

　　滩头白勃坚相持。倏忽沦没别无期。

　　【武陵人歌】

　　

　　仰兹山兮迢迢。层石构兮嵯峨。朝日丽兮阳严。落景梁兮阴阿。鄣壑兮生音。吟籁兮相和。敷芳兮绿林。恬淡兮润波。乐兹潭兮安流。缓尔棹兮咏歌。

　　【闾里为消肠酒歌】

　　

　　宁得醇酒消肠。不与日月齐光。

　　【谣辞】

　　【咸康二年童谣】

　　

　　麦入土。杀石虎。

　　【成帝末童谣】

　　

　　磕磕何隆隆。驾车入梓宫。

　　【荆楚谣】

　　

　　陶惟剑雄。像以神标。云翔泥宿。邈何遥遥。可以诚致。难以力招。

　　【吴中童谣】

　　

　　宁食下湖荇。不食湖上甘莼。庾吴没命丧。复杀王领军。

　　【哀帝隆和初童谣】

　　

　　升平不满斗。隆和那得久。桓公入石头。陛下徒跣走。

　　【太和末童谣】

　　

　　犁牛耕御路。白门种小麦。

　　【京口民间谣二首】

　　

　　黄头小人欲作贼。阿公在城下指缚得。

　　黄头小人欲作乱。赖得金刀作蕃扞。

　　【京口谣】

　　

　　昔年食白饭。今年食麦麸。天公诛谪汝。教汝捻咙喉。咙喉喝复喝。京口败复败。

　　【同前】

　　

　　昔年食麦屑。今年食豆。豆不可食。使我枯咙喉

　　【孝武帝太元末京口谣】

　　

　　黄雌鸡。莫作雄父啼。一旦去毛衣。衣被拉飒栖。

　　【荆州童谣】

　　

　　芒笼目。绳缚腹。殷当败。桓当复。

　　【洪水谣】

　　

　　雨若不止。洪水必起。

　　【陇上童谣】

　　

　　十斗二升沙。谁为王擢家。

　　【苻生时长安谣二首】

　　

　　东海大鱼化为龙。男便为王女为公。问在何所洛门东。

　　百里望空城。郁郁何青青。瞎儿不知法。仰不见天星。

　　【苻坚时长安谣】

　　

　　凤凰凤凰止阿房。

　　【苻坚初童谣】

　　

　　阿坚连牵。三十年。后若欲败时。当在江湖边

　　【苻坚时童谣】

　　

　　河水清复清。苻诏死新城。

　　【同前】

　　

　　鱼羊田斗当灭秦。

　　【苻坚时长安谣】

　　

　　长鞘马鞭击左股。太岁南行当复虏。

　　【凉州为张氏谣】

　　

　　刘新妇簸米。石新妇吹羖羝。荡涤簸张儿。张儿食之口正披。

　　【长安民谣】

　　

　　坚入五将山长得。

　　【苻坚国中谣】

　　

　　谁谓尔坚。石打碎。

　　【朔马谣】

　　

　　朔马心何悲。念旧中心劳。燕雀何徘徊。意欲还故巢。

　　【燕童谣】

　　

　　攻北门不克。为云所执。弑之。时义熙二年也。初童谣云云。藁字上有草。下有禾。两头然。则禾草俱尽而成高字。云父名披。小字秃头。三子。而云季也。熙竟为云所灭。）

　　一束藁。两头然。秃头小儿来灭燕。

　　【大风谣】

　　

　　大风蓬勃扬尘埃。八井三刀卒起来。四海鼎沸中山颓。惟有德人据三台。

　　【安帝元兴初童谣】

　　

　　草生及马腹。乌啄桓玄目。

　　【同前】

　　

　　征钟落地桓迸走。

　　【安帝元兴中童谣】

　　

　　长干巷。巷长干。今年杀郎君。明年斩诸桓。

　　【安帝义熙初童谣】

　　

　　官家养芦化成荻。芦生不止自成积。

　　【安帝义熙初谣二首】

　　

　　芦生漫漫竟天半。

　　芦橙橙。逐水流。东风忽如起。那得入石头。

　　【晋世京师谣】

　　

　　十丈瓦屋八九间。芦作柱。薤作栏。

　　【义熙中童谣】

　　

　　长有扫帚枢作杷。扫除洛中迎琅琊。

　　【时人为庞世谣】

　　

　　庞家之巷。车马辚辚。泥丸之日无吊宾。吊宾不来何所因。由性苛克寡所亲。

　　【三峡谣】

　　

　　朝发黄牛。暮宿黄牛。三朝三暮。黄牛如故。

　　【葛洪引谚】

　　

　　太华之下。白骨狼藉。

　　【葛洪引谚】

　　

　　书三写。鱼成鲁帝成虎。

　　【干宝引语】

　　

　　宗定伯卖鬼。得钱千五百。

　　【时人为习主簿语】

　　

　　徒三十年看儒书。不如一诣习主簿。

　　【桓温府为郗超王珣语】

　　

　　髯参军。短主簿。能令公喜。能令公怒。

　　【时人为谢安郗超王坦之语】

　　

　　大才槃槃。谢安家。江东独步。王文度。盛德日新。郗嘉宾。

　　【时人为郗超王坦之语】

　　

　　盛德绝伦。郗嘉宾。江东独步。王文度。

　　【同前】

　　

　　扬州独步。王文度。后来出人。郗嘉宾。

　　【时人为王廙语】

　　张怀瓘书断曰：王廙。字世将。琅邪临沂人。逸少之叔父。工於草隶飞白。祖述张卫遗法。自过江。右军之前。世将书与荀勖画为明帝师。其飞白志气极古。垂雕鹗之翅羽。类旌旗之卷舒。时人云云云。永昌元年卒。年四十七。

　　王廙飞白。右军之亚。

　　【时人为王珉王珣语】

　　

　　法护非不佳。僧弥难为兄。

　　【时人为李始语】

　　

　　欲养老。属太保。

　　【长安为苻坚语】

　　

　　欲得必存。当举烟。

　　【时人世间梁氏兄弟语】

　　

　　关东堂堂。二申两房。未若二梁。环文绮章。

　　【祈嘉夜闻人呼语】

　　

　　祈孔宾。祈孔宾。隐去来。隐去来。修饰人间。甚苦不可谐。所得未毛铢。所丧如山崖。

　　【南燕人为公孙氏语】

　　

　　欲得侯。事五楼。

　　【西州为鞠氏游氏语】

　　

　　鞠与游。牛羊不数头。南开朱门。北望青楼。

　　【西州谚】

　　

　　李尹主敦煌。

　　【释道安引谚】

　　

　　紫实昧朱。狂斯滥哲。

　　【时人为释道安语】

　　

　　漆道人。惊四邻。

　　【东山谚】

　　

　　深量深思。林谈识记。

　　【时人为卑罗语】

　　

　　卑罗鄙语。慧观才录。都人缮写。纸贵如玉。

　　【王子年引世语】

　　

　　青雊鸣。时太平。  
　 



　　【清商曲辞】

　　

　　【吴声歌曲】

　　【子夜歌四十二首】

　　

　　落日出前门。瞻瞩见子度。冶容多姿鬓。芳香已盈路。

　　芳是香所为。冶容不敢当。天不夺人愿。故使侬见郎。

　　宿昔不梳头。丝发被两肩。婉伸郎膝下。何处不可怜。

　　自从别欢来。奁器了不开。头乱不敢理。粉拂生黄衣。

　　崎岖相怨慕。始获风云通。玉林语石阙。悲思两心同。

　　见娘善容媚。愿得结金兰。空织无经纬。求区理自难。

　　始欲识郎时。两心望如一。理丝入残机。何悟不成匹。

　　前丝断缠绵。意欲结交情。春蚕易感化。丝子已复生。

　　今日已欢别。合会在何时。明灯照空局。悠然未有期。

　　自从别郎来。何日不咨嗟。黄蘗郁成林。当奈苦心多。

　　高山种芙蓉。复经黄蘗坞。果得一莲时。流离婴辛苦。

　　朝思出前门。暮思还后渚。语笑向谁道。腹中阴忆汝。

　　揽枕北窗卧。郎来就侬嬉。小喜多唐突。相怜能几时。

　　驻箸不能食。蹇蹇步闱里。投琼著局上。终日走博子。

　　郎为傍人取。负侬非一事。摛门不安横。无复相关意。

　　年少当及时。蹉跎日就老。若不信侬语。但看霜下草。

　　绿揽迮题锦。双裙今复开。已许腰中带。谁共解罗衣。

　　常虑有贰意。欢今果不齐。枯鱼就浊水。长与清流乖。

　　欢愁侬亦惨。郎笑我便喜。不见连理树。异根同条起。

　　感欢初殷勤。叹子后辽落。打金侧玳瑁。外艳里怀薄。

　　别后涕流连。相思情悲满。忆子腹糜烂。肝肠尺寸断。

　　道近不得数。遂致盛寒违。不见东流水。何时复西归。

　　谁能思不歌。谁能饥不食。日冥当户倚。惆怅底不忆。

　　揽裙未结带。约眉出前窗。罗裳易飘飏。小开骂春风。

　　举酒待相劝。酒还杯亦空。愿因微觞会。心感色亦同。

　　夜觉百思缠。忧叹涕流襟。徒怀倾筐情。郎谁明侬心。

　　侬年不及时。其於作乖离。素不知浮萍。转动春风移。

　　夜长不得眠。转侧听更鼓。无故欢相逢。使侬肝肠苦。

　　欢从何处来。端然有忧色。三唤不一应。有何比松柏。

　　念爱情慊慊。倾倒无所惜。重帘持自鄣。谁知许厚薄。

　　气清明月朗。夜与君共嬉。郎歌妙意曲。侬亦吐芳词。

　　惊风急素柯。白日渐微濛。郎怀幽闺性。侬亦恃春容。

　　夜长不得眠。明月何灼灼。想闻散唤声。虚应空中诺。

　　人各既畴匹。我志独乖违。风吹冬帘起。许时寒薄飞。

　　我念欢的的。子行由豫情。雾露隐芙蓉。见莲不分明。

　　侬作北辰星。千年无转移。欢行白日心。朝东暮还西。

　　怜欢好情怀。移居作乡里。桐树生门前。出入见梧子。

　　遣信欢不来。自往复不出。金桐作芙蓉。莲子何能实。

　　初时非不密。其后日不如。回头批栉脱。转觉薄志疏。

　　寝食不相忘。同坐复俱起。玉藕金芙蓉。无称我莲子。

　　恃爱如欲进。含羞未肯前。朱口发艳歌。玉指弄娇弦。

　　朝日照绮钱。光风动纨素。巧笑倩两犀。美目扬双蛾。

　　【子夜四时歌七十五首】

　　【春歌二十首】

　　春风动春心。流目瞩山林。山林多奇采。阳鸟吐清音。

　　绿荑带长路。丹椒重紫荆。流吹出郊外。共欢弄春英。

　　光风流月初。新林锦花舒。情人戏春月。窈窕曳罗裾。

　　妖冶颜荡骀。景色复多媚。温风入南牖。织妇怀春意。

　　碧楼冥初月。罗绮垂新风。含春未及歌。桂酒发清容。

　　杜鹃竹里鸣。梅花落满道。燕女游春月。罗裳曳芳草。

　　朱光照绿苑。丹华粲罗星。那能闺中绣。独无怀春情。

　　鲜云媚朱景。芳风散林花。佳人步春苑。绣带飞纷葩。

　　罗裳迮红袖。玉钗明月珰。冶游步春露。艳觅同心郎。

　　春林花多媚。春鸟意多哀。春风复多情。吹我罗裳开。

　　新燕弄初调。杜鹃竞晨鸣。画眉忘注口。游步散春情。

　　梅花落已尽。柳花随风散。叹我当春年。无人相要唤。

　　昔别雁集渚。今还燕巢梁。敢辞岁月久。但使逢春阳。

　　春园花就黄。阳池水方渌。酌酒初满杯。调弦始成曲。

　　娉婷扬袖舞。阿那曲身轻。照灼兰光在。容冶春风生。

　　阿那曜姿舞。逶迤唱新歌。翠衣发华洛。回情一见过。

　　明月照桂林。初花锦绣色。谁能不相思。独在机中织。

　　崎岖与时竞。不复自顾虑。春风振荣林。常恐华落去。

　　思见春花月。含笑当道路。逢侬多欲擿。可怜持自娱。

　　自从别欢后。叹昔不绝响。黄蘗向春生。苦心随日长。

　　【夏歌二十首】

　　高堂不作壁。招取四面风。吹欢罗裳开。动侬含笑容。

　　反覆华簟上。屏帐了不施。郎君未可前。待我整容仪。

　　开春初无欢。秋冬更增凄。共戏炎暑月。还觉两情谐。

　　春别犹春恋。夏还情更久。罗帐为谁褰。双枕何时有。

　　叠扇放床上。企想远风来。轻袖拂华妆。窈窕登高台。

　　含桃已中食。郎赠合欢扇。深感同心意。兰室期相见。

　　田蚕事已毕。思妇犹苦身。当暑理絺服。持寄与行人。

　　朝登凉台上。夕宿兰池里。乘风采芙蓉。夜夜得莲子。

　　暑盛静无风。夏云薄暮起。携手密叶下。浮瓜沈朱李。

　　郁蒸仲暑月。长啸北湖边。芙蓉始结叶。抛艳未成莲。

　　适见载青幡。三春已复倾。林鹊改初调。林中夏蝉鸣。

　　春桃初发红。惜色恐侬擿。朱夏花落去。谁复相寻觅。

　　昔别春风起。今还夏云浮。路遥日月促。非是我淹留。

　　青荷盖渌水。芙蓉葩红鲜。郎见欲采我。我心欲怀莲。

　　四周芙蓉池。朱堂敞无壁。珍簟镂玉床。缱绻任怀适。

　　赫赫盛阳月。无侬不握扇。窈窕瑶台女。冶游戏凉殿。

　　春倾桑叶尽。夏开蚕务毕。昼夜理机丝。知欲早成匹。

　　情知三夏热。今日偏独甚。香巾拂玉席。共郎登楼寝。

　　轻衣不重彩。飚风故不凉。三伏何时过。许侬红粉妆。

　　盛暑非游节。百虑相缠绵。泛舟芙蓉湖。散思莲子间。

　　【秋歌十八首】

　　风清觉时凉。明月天色高。佳人理寒服。万结砧杵劳。

　　清露凝如玉。凉风中夜发。情人不还卧。冶游步明月。

　　鸿雁搴南去。乳燕指北飞。征人难为思。愿逐秋风归。

　　开窗秋月光。灭烛解罗裳。含笑帷幌里。举体兰蕙香。

　　适忆三阳初。今已九秋暮。追逐泰始乐。不觉华年度。

　　飘飘初秋夕。明月耀秋辉。握腕同游戏。庭含媚素归。

　　秋夜凉风起。天高星月明。兰房竞妆饰。绮帐待双情。

　　凉风开窗寝。斜月垂光照。中宵无人语。罗幌有双笑。

　　金风扇素节。玉露凝成霜。登高去来雁。惆怅客心伤。

　　草木不常荣。憔悴为秋霜。今遇泰始世。年逢九春阳。

　　自从别欢来。何日不相思。常恐秋叶零。无复莲条时。

　　掘作九州池。尽是大宅里。处处种芙蓉。婉转得莲子。

　　初寒八九月。独缠自络丝。寒衣尚未了。郎唤侬底为。

　　秋爱两两雁。春感双双燕。兰鹰接野鸡。雉落谁当见。

　　仰头看桐树。桐花特可怜。愿天无霜雪。梧子解千年。

　　白露朝夕生。秋风凄长夜。忆郎须寒服。乘月捣白素。

　　秋风入窗里。罗帐起飘飏。仰头看明月。寄情千里光。

　　别在三阳初。望远九秋暮。恶见东流水。终年不西顾。

　　【冬歌十七首】

　　渊冰厚三尺。素雪覆千里。我心如松柏。君情复何似。

　　途涩无人行。冒寒往相觅。若不信侬时。但看雪上迹。

　　寒鸟依高树。枯林鸣悲风。为欢憔悴尽。那得好颜容。

　　夜半冒霜来。见我辄怨唱。怀冰暗中倚。已寒不蒙亮。

　　蹑履步荒林。萧索悲人情。一唱泰始乐。枯草衔花生。

　　昔别春草绿。今还墀雪盈。谁知相思老。玄鬓白发生。

　　寒云浮天凝。积雪冰川波。连山结玉严。修庭振琼柯。

　　炭垆却夜寒。重袍坐叠褥。与郎对华榻。弦歌秉兰烛。

　　天寒岁欲暮。朔风舞飞雪。怀人重衾寝。故有三夏热。

　　冬林叶落尽。逢春已复曜。葵藿生谷底。倾心不蒙照。

　　朔风洒霰雨。绿池莲水结。愿欢攘皓腕。共弄初落雪。

　　严霜白草木。寒风昼夜起。感时为欢叹。霜鬓不可视。

　　何处结同心。西陵柏树下。晃荡无四壁。严霜冻杀我。

　　白雪停阴冈。丹华耀阳林。何必丝与竹。山水有清音。

　　未尝经辛苦。无故强相矜。欲知千里寒。但看井水冰。

　　果欲结金兰。但看松柏林。经霜不堕地。岁寒无异心。

　　适见三阳日。寒蝉已复鸣。感时为欢叹。白发绿鬓生。

　　【大子夜歌二首】

　　歌谣数百种。子夜最可怜。慷慨吐清音。明转出天然。

　　丝竹发歌响。假器扬清音。不知歌谣妙。声势出口心。

　　【子夜警歌二首】

　　镂椀传绿酒。雕炉薰紫烟。谁知苦寒调。共作白雪弦。

　　恃爱如欲进。含羞出不前。朱口发艳歌。玉指弄娇弦。

　　【子夜变歌三首】

　　

　　人传欢负情。我自未尝见。三更开门去。始知子夜变。

　　岁月如流迈。春尽秋已至。荧荧条上花。零落何乃驶。

　　岁月如流迈。行已及素秋。蟋蟀吟堂前。惆怅使侬愁。

　　【上声歌八首】

　　

　　侬本是萧草。持作兰桂名。芬芳顿交盛。感郎为上声。

　　郎作上声曲。柱促使弦哀。譬如秋风急。触遇伤侬怀。

　　初歌子夜曲。改调促鸣筝。四座暂寂静。听我歌上声。

　　三鼓染乌头。闻鼓白门里。揽裳抱履走。保冥不轻纪。

　　三月寒暖适。杨柳可藏雀。未言涕交零。如何见君隔。

　　新衫绣两裆。迮著罗裙里。行步动微尘。罗裙随风起。

　　裲裆与郎著。反绣持贮里。汗汗莫溅浣。持许相存在。

　　春月何太。生裙迮罗袜。暧暧日欲冥。从侬门前过。

　　【欢闻歌】

　　

　　遥遥天无柱。流漂萍无根。单身如荧火。持底报郎恩。

　　【欢闻变歌六首】

　　

　　金瓦九重墙。玉壁珊瑚柱。中夜来相寻。唤欢闻不顾。

　　欢来不徐徐。阳窗都锐户。耶尚未眠。肝心如椎橹。

　　张罾不得鱼。不橹罾空归。君非鸬鹚鸟。底为守空池。

　　刻木作班鹪。有翅不能飞。摇著帆樯上。望见千里矶。

　　锲臂饮清血。牛羊持祭天。没命成灰土。终不罢相怜。

　　驶风何曜曜。帆上牛渚矶。帆作繖子张。船如侣马驰。

　　【前溪歌七首】

　　

　　忧思出门倚。逢郎前溪度。莫作流水心。引新都舍故。

　　为家不凿井。担瓶下前溪。开穿乱漫下。但闻林鸟啼。

　　逍遥独桑头。北望东武亭。黄瓜被山侧。春风感郎情。

　　黄葛生烂熳。谁能断葛根。宁断娇儿乳。不断郎殷勤。

　　黄葛结蒙笼。生在洛溪边。花落逐水去。何当顺流还。还亦不复鲜。

　　逍遥独桑头。东北广无亲。黄瓜是小草。春风何足叹。忆汝涕交零。

　　前溪沧浪映。通波澄渌清。声弦传不绝。千载寄汝名。永兴天地并。

　　【阿子歌三首】

　　

　　阿子复阿子。念汝好颜容。风流世希有。窈窕无人双。

　　春月故鸭啼。独雄颠倒落。工知悦弦死。故来相寻博。

　　野田草欲尽。东流水又暴。念我双飞凫。饥渴常不饱。

　　【团扇郎六首】

　　

　　七宝画团扇。灿烂明月光。饷郎却暄暑。相忆莫相忘。

　　青青林中竹。可作白团扇。动摇郎玉手。因风托方便。

　　犊车薄不乘。步行耀玉颜。逢侬都共语。起欲著夜半。

　　团扇薄不摇。窈窕摇蒲葵。相怜中道罢。定是阿谁非。

　　御路薄不行。窈窕决横塘。团扇鄣白日。面作芙蓉光。

　　白练薄不著。趣欲著锦衣。异色都言好。清白为谁施。

　　【同前】

　　团扇复团扇。诗许自遮面。憔悴无复理。羞与郎相见。

　　【七日夜女郎歌九首】

　　三春怨离泣。九秋欣期歌。驾鸾行日时。月明济长河。

　　长河起秋云。汉渚风凉发。含欣出霄路。可笑向明月。

　　金风起汉曲。素月明河边。七章未成匹。飞燕起长川。

　　春离隔寒暑。明秋暂一会。两叹别日长。双情苦饥渴。

　　婉娈不终夕。一别周年期。桑蚕不作茧。昼夜长悬丝。

　　灵匹怨离处。索居隔长河。玄云不应雷。是侬啼叹歌。

　　振玉下金阶。拭眼瞩星兰。惆怅登云轺。悲恨两情殚。

　　风骖不驾缨。翼人立中庭。箫管且停吹。展我叙离情。

　　紫霞烟翠盖。斜月照绮窗。衔悲握离袂。易尔还年容。

　　【长史变歌三首】

　　

　　出侬吴昌门。清水绿碧色。徘徊戎马间。求罢不能得。

　　日和狂风扇。心故清白节。朱门前世荣。千载表忠烈。

　　朱桂结贞根。芬芳溢帝庭。陵霜不改色。枝叶永流荣。

　　【黄生曲三首】

　　黄生无诚信。冥强将侬期。通夕出门望。至晚竟不来。

　　崔子信桑条。馁去多馁还。为欢复摧折。命生丝发间。

　　松柏叶青倩。石榴花葳蕤。迮置前后事。欢今定怜谁。

　　【黄鹄曲四首】

　　

　　黄鹄参天飞。半道郁徘徊。腹中车轮转。君知思忆谁。

　　黄鹄参天飞。半道还哀鸣。三年失群侣。生离伤人情。

　　黄鹄参天飞。凝翮争风回。高翔入率阙。时复乘云颓。

　　黄鹄参天飞。半道还后渚。欲飞复不飞。悲鸣觅群侣。

　　【桃叶歌三首】

　　

　　桃叶映红枝。无风自婀娜。春花映何限。感郎独采我

　　桃叶复桃叶。桃树连桃根。相怜两乐事。独使我殷勤。

　　桃叶复桃叶。渡江不用楫。但渡无所苦。我自来迎接。

　　【同前】

　　桃叶复桃叶。渡江不待橹。风波了无常。没命江南渡。

　　【长乐佳七首】

　　小庭春映日。四角佩琳琅。玉枕龙须席。郎瞑首何当。

　　雎鸠不集林。体洁好清流。贞节曜奇世。长乐戏汀洲。

　　鸳鸯翻碧树。皆以戏兰渚。寝食不相离。长莫过时许。

　　比翼交颈游。千载不相离。偕情欣欢念。长乐佳。

　　欲知长乐佳。中陵罗淑女。媚兰双情谐。

　　欲知长乐佳。中陵罗雎鸠。美死两心齐。

　　欲知长乐佳。中陵罗背林。前溪长相随。

　　【同前】

　　红罗复斗帐。四角垂珠珰。玉枕龙须席。郎眠何处床。

　　【欢好曲三首】

　　淑女总角时。唤作小姑子。容艳初春花。人见谁不爱。

　　窈窕上头欢。那得及破瓜。但看脱叶莲。何如芙蓉花。

　　逶迤总角年。华艳星间月。遥见情倾处。不觉喉中哕。

　　【懊侬歌十四首】

　　

　　丝布涩难缝。令侬十指穿。黄牛细犊车。游戏出孟津。

　　江中白布帆。乌布礼中帷。潭如陌上鼓。许是侬欢归。

　　江陵去扬州。三千三百里。已行一千三。所有二千在。

　　寡妇哭城颓。此情非虚假。相乐不相得。抱恨黄泉下。

　　内心百际起。外形空殷勤。既就颓城感。敢言浮花言。

　　我与欢相怜。约誓底言者。常叹负情人。郎今果成诈。

　　我有一所欢。安在深阖里。桐树不结花。何有得梧子。

　　长樯铁鹿子。布帆阿那起。诧侬安在间。一去三千里。

　　暂薄牛渚矶。欢不下延板。水深沾侬衣。白黑何在浣。

　　爱子好情怀。倾家料理乱。揽裳未结带。落托行人断。

　　月落天欲曙。能得几时眠。凄凄下床去。侬病不能言。

　　发乱谁料理。托侬言相思。还君华艳去。催送实情来。

　　山头草。欢少四面风。趋使侬颠倒。

　　懊恼奈何许。夜闻家中论。不得侬与汝。

　　【神弦歌十一首】

　　

　　【宿阿曲】

　　苏林开天门。赵尊闭地户。神灵亦道同。真官今来下。

　　【道君曲】

　　中庭有树自语。梧桐推枝布叶

　　【圣郎曲】

　　左亦不佯佯。右亦不翼翼。仙人在郎傍。玉女在郎侧。酒无沙糖味。为他通颜色。

　　【娇女诗】

　　北游临河海。遥望中菰菱。芙蓉发盛华。渌水清且澄。弦歌奏声节。仿佛有馀音。

　　蹀躞越桥上。河水东西流。上有神仙居。下有西流鱼。行不独自去。三三两两俱。

　　【白石郎曲】

　　白石郎。临江居。前导江伯后从鱼。

　　积石如玉。列松如翠。郎艳得绝。世无其二。

　　【青溪小姑曲】

　　

　　开门白水。侧近桥梁。小姑所居。独处无郎。

　　【湖就姑曲】

　　赤山湖就头。孟阳二三月。绿蔽贲荇薮。湖就赤山矶。大姑大湖东。仲姑居湖西。

　　【姑恩曲】

　　明姑遵八风。蕃谒云日中。前导陆离兽后从。朱鸟麟凤凰。

　　苕苕山头柏。冬夏叶不衰。独当被天恩。枝叶华葳蕤。

　　【采莲童曲】

　　泛舟采菱叶。过摘芙蓉花。扣楫命童侣。齐声采莲歌。

　　东湖扶菰童。西湖采菱芰。不持歌作乐。为持解愁思。

　　【明下童曲】

　　走马上前阪。石子弹马蹄。不惜弹马蹄。但惜马上儿。

　　陈孔骄赭白。陆郎乘班骓。徘徊射堂头。望门不欲归。

　　【同生曲】

　　人生不满百。常抱千岁忧。早知人命促。秉烛夜行游。

　　岁月如流迈。行已及素秋。蟋蟀鸣空堂。感怅令人忧。

　　【西曲歌】

　　【三洲歌】

　　

　　送欢板桥湾。相待三山头。遥见千幅帆。知是逐风流。

　　风流不暂停。三山隐行舟。愿作比目鱼。随欢千里游。

　　湘东醽醁酒。广州龙头铛。玉樽金镂椀。与郎双杯行。

　　【采桑度】

　　

　　蚕生春三月。春桑正含绿。女儿采春桑。歌吹当春曲。

　　冶游采桑女。尽有芳春色。姿容应春媚。粉黛不加饰。

　　系条采春桑。采叶何纷纷。采桑不装钩。牵坏紫罗裙。

　　语欢稍养蚕。一头养百塸。奈当黑瘦尽。桑叶常不周。

　　春月采桑时。林下与欢俱。养蚕不满晨。那得罗绣褚。

　　采桑盛阳月。绿叶何翩翩。攀条上树表。牵坏紫罗裙。

　　伪蚕化作茧。烂熳不成丝。徒劳无所获。养蚕持底为。

　　【江陵乐】

　　

　　不复蹋踶人。踶地地欲穿。盆隘欢绳断。蹋坏绛罗裙。

　　不复出场戏。踶场生青草。试作两三回。踶场方就好。

　　阳春二三月。相将蹋百草。逢人驻上看。扬声皆言好。

　　暂出后园看。见花多忆子。乌鸟双双飞。侬欢今何在。

　　【青阳度】

　　

　　隐机倚不织。寻得烂熳丝。成匹郎莫断。忆侬经绞时。

　　碧玉捣衣砧。七宝金莲杵。高举徐徐下。轻捣只为汝。

　　青荷盖绿水。芙蓉披红鲜。下有并根藕。上生并头莲。

　　【青骢白马】

　　

　　青骢白马紫丝缰，可怜石桥根柏梁。

　　汝忽千里去无常，愿得到头还故乡。

　　系马可怜著长松，游戏徘徊五湖中。

　　借问湖中采菱妇，莲子青荷可得否。

　　可怜白马高缠騣，著地踯躅多徘徊。

　　问君可怜六萌车，迎取窈窕西曲娘。

　　问君可怜下都去，何得见君复西归。

　　齐唱可怜使人惑，昼夜怀欢何时忘。

　　【安东平五曲】

　　

　　凄凄烈烈。北风为雪。船道不通。步道断绝。

　　吴中细布。阔幅长度。我有一端。与郎袴。

　　微物虽轻。拙手所作。馀有三丈。为郎别厝。

　　制为轻巾。以奉故人。不持作好。与郎拭尘。

　　东平刘生。复感人情。与郎相知。当解千龄。

　　【女儿子】

　　

　　巴东三峡猿鸣悲。夜鸣三声泪沾衣。

　　我欲上蜀蜀水难。蹋蹀珂头腰环环。

　　【来罗】

　　

　　郁金黄花标。下有同心草。草生日已长。人生日就老。

　　君子防示然。莫近嫌疑边。瓜田不蹑履。李下不正冠。

　　故人何怨新。切少必求多。此事何足道。听我歌来罗。

　　白头不忍死。心愁皆敖然。游戏泰始世。一日当千年。

　　【那呵滩】

　　

　　我去只如还。终不在道边。我若在道边。良信寄书还。

　　沿江引百丈。一濡多一艇。水上郎担篙。何时至江陵。

　　江陵三千三。何足特作远。书疏数知闻。莫令信使断。

　　闻欢下扬州。相送江津湾。愿得篙橹折。交郎到头还。

　　篙折当更觅。橹折当更安。各自是官人。那得到头还。

　　百思缠中心。憔悴为所欢。与子结终始。折约在金兰。

　　【孟珠】

　　

　　人言孟珠富。信实金满堂。龙头衔九花。玉钗明月珰。

　　阳春二三月。草与水同色。攀条摘香花。言是欢气息。

　　【同前】

　　人言春复著。我言未渠央。暂出后湖看。蒲菰如许长。

　　扬州石榴花。摘插双襟中。葳蕤当忆我。莫持艳他侬。

　　阳春二三月。草与水同色。道逢游冶郎。恨不早相识。

　　望欢四五年。实情将懊恼。愿得无人处。回身与郎抱。

　　阳春二三月。正是养蚕时。那得不相怨。其再许侬来。

　　将欢期三更。合冥欢如何。走马放苍鹰。飞驰赴郎期。

　　适闻梅作花。花落已成子。杜鹃绕林啼。思从心下起。

　　可怜景阳山。苕苕百尺楼。上有明天子。麟凤戏中州。

　　【翳乐】

　　

　　人生欢爱时。少年新得意。一旦不相见。辄作烦冤思。

　　【同前】

　　阳春二三月。相将舞翳乐。曲曲随时变。持许艳郎目。

　　人言扬州乐。扬州信自乐。总角诸少年。歌舞自相逐。

　　【月节折杨柳歌十三首】

　　【正月歌】

　　春风尚萧条。去故来如新。苦心非一朝。折杨柳。愁思满腹中。历乱不可数。

　　【二月歌】

　　翩翩乌入乡。道逢双燕飞。劳君看三阳。折杨柳。寄言语侬欢。寻还不复久。

　　【三月歌】

　　泛舟临曲池。仰头看春花。杜鹃纬林啼。折杨柳。双下俱徘徊。我与欢共取。

　　【四月歌】

　　芙蓉始怀莲。何处觅同心。俱生世尊前。折杨柳。捻香散名花。志得长相取。

　　【五月歌】

　　菰生四五尺。素身为谁珍。盛年将可惜。折杨柳。作得九子粽。思想劳欢手。

　　【六月歌】

　　三伏热如火。笼窗开北牖。与郎对榻坐。折杨柳。同塸贮蜜浆。不用水洗溴。

　　【七月歌】

　　织女游河边。牵牛顾自叹。一会复周年。折杨柳。揽结长命草。同心不相负。

　　【八月歌】

　　迎欢裁衣裳。日月如流水。白露凝庭霜。折杨柳。夜闻捣衣声。窈窕谁家妇。

　　【九月歌】

　　甘菊吐黄花。非无杯觞用。当奈许寒何。折杨柳。授欢罗衣裳。含笑言不取。

　　【十月歌】

　　大树转萧索。天阴不作雨。严霜半夜落。折杨柳。林中与松柏。岁寒不相负。

　　【十一月歌】

　　素雪任风流。树木转枯悴。松柏无所忧。折杨柳。寒衣履薄冰。欢讵知侬否。

　　【十二月歌】

　　天寒岁欲暮。春秋及冬夏。苦心停欲度。折杨柳。沉乱枕席间。缠绵不觉久。

　　【闰月歌】

　　成闰暑与寒。春秋补小月。念子时无间。折杨柳。阴阳推我去。那得有定主。

　　【杂曲歌辞】

　　【西洲曲】

　　忆梅下西洲。折梅寄江北。单衫杏子红。双鬓鸦雏色。西洲在何处。两桨桥头渡。日暮伯劳飞。风吹乌臼树。树下即门前。门中露翠钿。开门郎不至。出门上采红莲。采莲南塘秋。莲花过人头。低头弄莲子。莲子青如水。置莲怀袖中。莲心彻底红。忆郎郎不至。仰首望飞鸿。鸿飞满西洲。望郎上青楼。楼高望不见。尽日栏干头。栏干十二曲。垂手明如玉。卷帘天自高。海水摇空绿。海水梦悠悠。君愁我亦愁。南风知我意。吹梦到西洲。

　　【长干曲】

　　逆流故相邀。菱舟不怕摇。妾家杨子住。便弄广陵潮。

　　【休洗红二首】

　　休洗红。洗多红色淡。不惜故缝衣。记得初按茜。人寿百年能几何。后来新妇今为婆。

　　休洗红。洗我红在水。新红裁作衣。旧红番作里。回黄转绿无定期。世事返复君所知。

　　【邯郸歌】

　　回顾灞陵上。北指邯郸道。短衣妾不伤。南山为君老。

　　【杂诗】

　　玉钗色未分。衫轻似露腕。举袖欲障羞。回持理发乱。

　　【吴趋行】

　　蠒满盖重帘。唯有远相思。藕叶清朝钏。何见早归时。

　　【曲池歌】

　　曲池何淡澹。芙蓉蔽清源。荣华盛壮时。见者谁不欢。一朝光采落。见者不回颜。

　　【郊庙歌辞】

　　【晋江左宗庙歌十三首】曹毗

　　

　　【歌高祖宣皇帝】

　　於赫高祖。德协灵符。应运扰乱。厘整天衢。勋格宇宙。化动八区。肃以典刑。陶以玄珠。神石吐瑞。灵芝自敷。肇基天命。道均唐虞。

　　【歌世宗景皇帝】

　　景皇承运。纂隆洪绪。皇维重抗。天晖再举。蠢矣二寇。扰我扬楚。乃整元戎。以膏齐斧。亹亹神算。赫赫王旅。鲸鲵既平。功冠帝宇。

　　【歌太祖文皇帝】

　　太祖齐圣。王猷诞融。仁教四塞。天基累崇。皇室多难。严清紫宫。威厉秋霜。惠过春风。平蜀夷楚。以文以戎。奄有参墟。声流无穷。

　　【歌世祖武皇帝】

　　於穆武皇。允龚钦明。应期登禅。龙飞紫庭。百揆时序。听断以情。殊域既宾。伪吴亦平。晨流甘露。宵暎朗星。野有击壤。路垂颂声。

　　【歌中宗元皇帝】

　　运屯百六。天罗解贯。元皇勃兴。网罗江汉。仰齐七政。俯平祸乱。化若风行。泽犹雨散。沦光更耀。金辉复焕。德冠千载。蔚有馀粲。

　　【歌肃宗明皇帝】

　　明明肃祖。阐弘帝祚。英风夙发。清晖载路。奸逆纵忒。罔式皇度。躬振朱旗。遂豁天步。宏猷渊塞。高罗云布。品物咸宁。洪基永固。

　　【歌显宗成皇帝】

　　於休显宗。道泽玄播。式宣德音。畅物以和。迈德蹈仁。匪礼弗过。敷以纯风。濯以清波。连理映阜。鸣凤栖柯。同规放勋。义盖山河。

　　【歌康皇帝】

　　康皇穆穆。仰嗣洪德。为而不宰。雅音四塞。闲邪以诚。镇物以默。威静区宇。道宣邦国。

　　【歌孝宗穆皇帝】

　　孝宗夙哲。休音允臧。如彼晨离。曜景扶桑。垂训华幄。流润八荒。幽赞玄妙。爰该典章。西平僣蜀。北静旧疆。高猷远畅。朝有遗芳。

　　【歌哀皇帝】

　　於穆哀皇。圣心虚远。雅好玄古。大庭是践。道尚无为。治存易简。化若风行。民犹草偃。虽曰登遐。徽音弥阐。愔愔云韶。尽美尽善。

　　【歌太宗简文皇帝】 王珣

　　

　　皇矣简文。於昭于天。灵明若神。周淡如渊。冲应其来。实与其迁。亹亹心化。日用不言。易而有亲。简而可传。观流弥远。求本逾玄。

　　【歌烈宗孝武皇帝】 王珣

　　天鉴有晋。钦哉烈宗。同规文考。玄默允龚。威而不猛。约而能通。神钲一震。九域来同。道积淮海。雅颂自东。气陶淳露。化协时雍。

　　【四时祠祀歌】 曹毗

　　肃肃清庙。巍巍圣功。万国来宾。礼仪有容。钟鼓振。金石熙。宣兆祚。武开基。神斯乐兮。理管弦。有来斯和。说功德。神斯乐兮。洋洋玄化。润被九壤。民无不悦。道无不往。礼有仪。乐有式。咏九功。永无极。神斯乐兮。  
　 


　　◎释氏

　　康僧渊

　　〈西域人。生於长安。晋成帝时过江。后遇陈郡殷浩。由是改观。於豫章山立寺讲说。卒於寺中。〉

　　【代答张君祖诗】

　　省赠法頵诗。经通妙远。亹亹清绮。虽云言不尽意。殆亦几矣。夫诗者。志之所之。意迹之所寄也。忘妙玄解。神无不畅。夫未能冥达玄通者。恶得不有仰钻之咏哉。吾想茂得之形容。虽栖守殊途。标寄玄同。仰代答之。未足尽美。亦各言其志也。其辞曰：

　　真朴运既判。万象森已形。精灵感冥会。变化靡不经。波浪生死徒。弥纶始无名。舍本而逐末。悔吝生有情。胡不绝可欲。反宗归无生。达观均有无。蝉蜕豁朗明。逍遥众妙津。栖凝於玄冥。大慈顺变通。化育曷常停。幽闲自有所。岂与菩萨并。摩诘风微指。权遒多所成。悠悠满天下。孰识秋露情。

　　【又答张君祖诗】

　　遥望华阳岭。紫霄笼三辰。琼严朗璧室。玉润洒灵津。丹谷挺樛树。季颖奋晖薪。融飚冲天籁。逸响互相因。鸾凤翔回仪。虬龙洒飞鳞。中有冲漠士。耽道玩妙均。高尚凝玄寂。万物息自宾。栖峙游方外。超世绝风尘。翘想晞眇踪。矫步寻若人。咏啸舍之去。荣丽何足珍。濯志八解渊。辽朗豁冥神。研几通长妙。遗觉忽忘身。居士成有党。顾盻非畴亲。借问守常徒。何以知反真。

　　佛图澄

　　〈澄。西域人。本姓帛氏。少出家。清真务学。以晋永嘉四年来适洛阳。值刘曜寇洛。澄投石勒大将军郭黑略。勒登位已后。事澄弥笃。石虎迁都於邺。倾心事澄。晋永和四年卒。年一百一十七。〉

　　【吟】

　　

　　殿乎殿乎。棘子成林。将坏人衣。

　　支遁

　　〈支遁。字道林。本姓关氏。陈留人。或云河东林虑人。隐居馀杭山。年二十五出家。后入剡。於沃州小岭立寺行道。晋哀帝即位。遣使徵请出都。止东安寺讲道。后归剡山。以晋太和元年终。有集三十卷。〉

　　【四月八日赞佛诗】

　　三春迭云谢。首夏含朱明。祥祥令日泰。朗朗玄夕清。菩萨彩灵和。眇然因化生。四王应期来。矫掌承玉形。飞天鼓弱罗。腾擢散芝英。绿澜颓龙首。缥蕊翳流泠。芙蕖育神葩。倾柯献朝荣。芬津霈四境。甘露凝玉瓶。珍祥盈四八。玄黄曜紫庭。感降非情想。恬怕无所营。玄根泯灵符。神条秀形名。圆光朗东旦。金姿艳春精。含和总八音。吐纳流芳馨。迹随因溜浪。心与太虚冥。六度启穷俗。八解濯世缨。慧泽融无外。空同忘化情。

　　【咏八日诗三首】

　　大块挥冥枢。昭昭两仪映。万品诞游华。澄清凝玄圣。释迦乘虚会。圆神秀机正。交养卫恬和。灵知溜性命。动为务下尸。寂为无中镜。真人播神化。流渟良有因。龙潜兜术邑。漂景阎浮滨。伫驾三春谢。飞辔朱明旬。八维披重蔼。九霄落芳津。玄祗献万舞。般遮奏伶伦。淳白凝神宇。兰泉涣色身。投步三才泰。扬声五道泯。不为故为贵。忘奇故奇神。

　　缅哉玄古思。想托因事生。相与图灵器。像也像彼形。黄裳罗帕质。元服拖绯青。神为恭者惠。迹为动者行。虚堂陈药饵。蔚然起奇荣。疑似垂嚱微。我谅作者情。於焉遗所尚。肃心拟太清。

　　【五月长斋诗】

　　炎精育仲气。朱离吐凝阳。广汉潜凉变。凯风乘和翔。令月肇清斋。德泽润无疆。四部钦嘉期。洁己升云堂。静晏和春晖。夕阳厉秋霜。萧条咏林泽。恬愉味城傍。逸容研冲赜。彩彩运宫商。匠者握神标。乘风吹玄芳。渊汪道行深。婉婉化理长。亹亹维摩虚。德音畅游方。罩窂妙倾玄。绝致由近藏。略略微容简。八言振道纲。掇烦练陈句。临危折婉章。浩若惊飙散。冏若挥夜光。寓言岂所托。意得筌自丧。沾洏妙习融。靡靡轻尘亡。萧索情牖颓。寥郎神轩张。谁谓冥津遐。一悟可以航。愿为游游师。棹柂入沧浪。腾波济漂客。玄归会道场。

　　【八关斋诗三首】

　　间与何骠骑期。当为合八关斋。以十月二十二日。集同意者在吴县土山墓下。三日清晨为斋始。道士白衣凡二十四人。清和肃穆。莫不静畅。至四日朝。众贤各去。余既乐野室之寂。又有掘药之怀。遂便独住。於是乃挥手送归。有望路之想。静拱虚房。悟外身之真。登山采药。集严水之娱。遂援笔染翰。以慰二三之情。

　　建意营法齐。里仁契朋俦。相与期良晨。沐浴造闲丘。穆穆程式堂贤。皎皎清心修。窈窕八关客。无楗自绸缪。寂默五习真。亹亹励心柔。法鼓进三劝。激切清训流。凄怆愿弘济。阖堂皆同舟。明明玄表圣。应此童蒙求。存诚夹室里。三界赞清休。嘉祥归宰相。蔼若庆云浮。

　　三悔启前朝。双忏暨中夕。鸣禽戒朗旦。备礼寝玄役。萧索庭宾离。飘遥随风适。踟蹰歧路嵎。挥手谢内析。轻轩驰中田。习习陵电击。息心投佯步。零零振金策。引领望征人。怅

　　恨孤思积。咄矣形非我。物外固已寂。吟咏归虚房。守真玩幽赜。虽非一往游。且以闲自释。

　　靖一潜蓬庐。愔愔咏初九。广漠排林筱。流飙洒隙牖。从容遐想逸。采药登祟阜。崎岖升千寻。萧条临万亩。望山乐荣松。瞻泽哀素柳。解带长陵岥。婆娑清川右。泠风解烦怀。寒泉濯温手。寥寥神气畅。钦若盘春薮。达度冥三才。恍惚丧神偶。游观同隐丘。愧无连化肘。

　　【咏怀诗五首】

　　傲兀乘尸素。日往复月旋。弱丧困风波。流浪逐物迁。中路高韵益。窈窕钦重玄。重玄在何许。采真游理间。苟简为我养。逍遥使我闲。寥亮心神莹。含虚映自然。亹亹沈情去。彩彩冲怀鲜。踟蹰观象物。未始见牛全。毛鳞有所贵。所贵在忘筌。

　　端坐邻孤影。眇罔玄思劬。偃蹇收神辔。领略综名书。涉老咍双玄。披庄玩太初。咏发清风集。触思皆恬愉。俯欣质文蔚。仰悲二匠徂。萧萧柱下迥。寂寂蒙邑虚。廓矣千载事。消液归空无。无矣复何伤。万殊归一涂。道会贵冥想。罔象掇玄珠。怅怏浊水际。几忘映清渠。反鉴归澄漠。容与含道符。心与理理密。形与物物疏。萧索人事去。独与神明居。

　　晞阳熙春圃。悠缅叹时往。感物思所托。萧条逸韵上。尚想天台峻。仿佛严阶仰。泠风洒兰林。管濑奏清响。霄崖育灵蔼。神蔬含润长。丹沙映翠濑。芳芝曜五爽。苕苕重岫深。寥寥石室朗。中有寻代士。外身解世网。抱朴镇有心。挥玄拂无想。隗隗形崖颓。冏冏神宇敞。宛转元造化。缥瞥邻大象。愿投若人踪。高步振策杖。

　　闲邪托静室。寂寥虚且真。逸想流严阿。朦胧望幽人。慨矣玄风济。皎皎离染纯。时无问道睡。行歌将何因。灵溪无惊浪。四岳无埃尘。余将游其嵎。解驾辍飞轮。芳泉代甘醴。山果兼时珍。修林畅轻迹。石宇庇微身。崇虚习本照。损无归昔神。暧暧烦情故。零零冲气新。近非域中客。远非世外臣。憺怕为无德。孤哉自有邻。

　　坤基葩简秀。乾光流易颖。神理远不疾。道会无陵骋。超超介石人。握玄揽机领。余生一何散。分不谘天挺。沈无冥到韵。变不扬蔚炳。冉冉年往逡。悠悠化期永。翘首希玄津。想登故未正。生途虽十三。日已造死境。愿得无身道。高栖冲默靖。

　　【述怀诗二首】

　　翔鸾鸣昆崿。逸志腾冥虚。惚怳回灵翰。息肩栖南嵎。濯足戏流澜。采练衔神蔬。高吟漱芳醴。颉颃登神梧。萧萧猗明翩。眇眇育清躯。长想玄运夷。倾首俟灵符。河清诚可期。戢翼令人劬。

　　角敦大道。弱冠弄双玄。逡巡释长罗。高步寻帝先。妙损阶玄老。忘怀浪濠川。达观无不可。吹累皆自然。穷理增灵薪。昭昭神火传。熙怡安冲漠。优游乐静闲。膏腴无爽味。婉娈非雅弦。恢心委形度。亹亹随化迁。

　　【咏大德诗】

　　遐想存玄哉。冲风一何敞。品物质缉荣熙。生途连惚恍。既丧大澄真。物诱则智荡。昔闻庖丁子。挥戈在神往。苟能嗣冲音。摄生犹指掌。乘彼来物间。投此默照朗。迈度推卷舒。忘怀附罔象。交乐盈胸襟。神会流俯仰。大同罗万殊。蔚若充甸网。寄旅海沤乡。委化同天壤。

　　【咏禅思道人诗】

　　孙长乐作道士坐禅这像。并而赞之。可谓因俯对以寄诚心。求参焉於衡轭。图严林之绝势。想伊人之在兹。余精其制作。美其嘉文。不能默已。聊著计一首。以继于左。其辞曰：

　　云岑竦太荒。落落英岊布。回壑伫兰泉。秀领攒嘉树。蔚薈微游禽。峥嵘绝蹊路。中有冲希子。端坐摹太素。自强敏天行。弱志欲无欲。玉质凌风霜。凄凄厉清趣。指心契寒松。绸缪谅岁暮。会衷两息间。绵绵进禅务。投一灭官知。摄二由神遇。承蜩累危丸。累十亦凝注。悬想元气地。研几革粗虑。冥怀夷震惊。怕然肆幽度。曾筌攀六净。空同浪七住。逝虚乘有来。永为有待驭。

　　【咏利城山居】

　　五岳盘神基。四渎涌荡津。动求目方智。默守标静仁。苟不宴出处。托好有常因。寻元存终古。洞往想逸民。玉洁箕岩下。金声濑沂滨。掷华藏纷雾。振褐拂埃尘。迹从尺蠖屈。道与腾龙伸。峻无单豹伐。分非首阳真。长啸归林岭。广弘明集云。潇洒任陶钧。

　　鸠罗摩什

　　〈天竺人。秦苻坚遣将吕光伐龟兹致之。坚为姚苌所害。什留光所。姚兴西破吕隆。迎什至长安。晋义熙五年卒。〉

　　【十喻诗】

　　一喻以喻空。空必待此喻。借言以会意。意尽无会处。既得出长罗。住此无所住。若能映斯照。万象无来去。

　　释道安

　　〈道安。俗姓卫。常山扶柳人。年十二出家。历石虎、冉闵、慕容俊世。后避乱襄阳。撰集众经录目。襄阳陷入秦。居长安五里寺。苻坚建元二十一年卒。〉

　　【答习凿齿嘲】

　　

　　猛虎当道食。不觉蚊虻来。

　　释慧远

　　〈慧远。雁门楼烦人。本姓贾氏。年二十一遇释道安。以为师。后随道安襄阳。孝武初。襄阳陷。移居庐山。江州刺史桓伊为起东林寺。义熙十二年卒。年八十三。有集十二卷。〉

　　【庐山东林杂诗】

　　崇岩吐清气。幽岫栖神迹。希声奏群籁。响出山溜滴。有客独冥游。径然忘所适。挥金如土手抚云门。灵关安足辟。流心叩玄扃。感至理弗隔。孰是腾九霄。不奋冲一翮。妙同趣自均。一悟超三益。

　　庐山诸道人

　　【游石门诗】

　　石门在精舍南十馀里。一名障山。基连大岭。体绝众阜。辟三泉之会。并立则开流。倾严玄映其上。蒙形表於自然。故因以为名。此虽庐山之一隅。实斯地之奇观。皆传之於旧俗。而未睹者众。将由悬濑险峻。人兽迹绝。迳回曲阜。路阻行难。故罕经焉。释法师以隆安四年仲春之月。因咏山水。遂杖锡而游。于时交徒同趣三十馀人。咸拂衣晨征。怅然增兴。虽林壑幽邃。而开途竞进。虽乘危履石。并以所悦为安。既至则援木寻葛。历险穷崖。猿臂相引。仅乃造极。於是拥胜倚岩。详观其下。始知七岭之美蕴奇於此。双阙对峙其前。重岩映带其后。峦阜周回以为障。崇严四营而开宇。其中则有石台石池。宫馆之象。触类之形。致可乐也。清泉分流而合注。渌渊镜净於天池。文石发彩。焕若披面。柽松芳草。蔚然光目。其为神丽。亦已备矣。斯日也。众情奔悦。瞩览无厌。游观未久。而天气屡变。霄雾尘集。则万象隐形。流光回照。则众山倒影。开阖之际。状有灵焉。而不可测也。乃其将登。则翔禽拂翮。鸣猿厉响。归云回驾。想羽人之来仪。哀声相和。若玄音之有寄。虽仿佛犹闻。而神以之畅。虽乐不期欢。而欣以永日。当其冲豫自得。信有味焉。而未易言也。退而寻之。夫崖谷之间。会物无主。应不以情而开兴。引人致深若此。岂不以虚明朗其照。间邃笃其情耶。并三复斯谈。犹昧然未尽。俄而太阳告夕。所存已往。乃悟幽人之玄览。达恒物之大情。其为神趣。岂山水而已哉。於是徘徊崇岭。流目四瞩。九江如带。丘阜成垤。因此而推。形有世细。智亦宜然。乃喟然叹。宇宙虽遐。古今一契。灵鹫邈矣。荒途日隔。不有哲人。风迹谁存。应深悟远。慨焉长怀。各欣一遇之同欢。感良辰之难再。情发於中。遂共咏之云尔。

　　超兴非有本。理感兴自生。忽闻石门游。奇唱发幽情。褰裳思云驾。望崖想曾城。驰步乘长岩。不觉质有轻。矫首登灵阙。眇若凌太清。端坐运虚论。转彼玄中经。神仙同物化。未若两俱冥。

　　庐山诸沙弥

　　【观化决疑诗】

　　谋始创大业。问道叩玄篇。妙唱发幽蒙。观化悟自然。观化化已及。寻化无间然。生皆由化化。化化更相缠。宛转随化流。漂浪入化渊。五道化为海。孰为知化仙。万化同归尽。离化化乃玄。悲哉化中客。焉识化表年。

　　史宗

　　〈史宗。不知何许人。常着麻衣。世号麻衣道士。〉

　　【咏怀诗】

　　

　　有欲苦不足。无欲亦无忧。未若清虚者。带索被玄裘。浮游一世间。泛若不系舟。方当毕尘累。栖志老山丘。

　　帛道猷

　　〈本姓冯。山阴人。居若邪山。少以篇牍著称。性率素。好丘壑。一吟一咏。有濠上之风。〉

　　【陵峰采药触兴为诗】

　　

　　连峰数千里。修林带平津。云过远山翳。风至梗荒榛。茅茨隐不见。鸡鸣知有人。间步践其径。处处见遗薪。始知百代下。故有上皇民。

　　竺僧度

　　〈本姓王。名晞。字玄宗。东莞人。〉

　　【答苕华诗】

　　

　　机运无停住。倏忽岁时过。巨石会当竭。芥子岂云多。良由去不息。故令川上嗟。不闻荣启期。皓首发清歌。布衣可暖身。谁论饰绫罗。今世虽云乐。当奈后生何。罪福良由已。宁云已恤他。

　　杨苕华

　　【赠竺度诗】

　　大道自无穷。天地长且久。巨石故叵消。芥子亦难数。人生一世间。飘若风过牖。荣华岂不茂。日夕就凋朽。川上有馀吟。日斜思鼓缶。清音可娱耳。滋味可适口。罗纨可饰躯。华冠可耀首。安事自剪削。耽空以害有。不道妾区区。但令君恤后。

　　释道宝

　　〈本姓王。琅邪人。晋丞相导之弟。〉

　　【咏诗】

　　

　　安知万里水。初发滥觞时。

　　竺法崇

　　【咏诗】

　　

　　皓然之气。犹在心目。山林之士。往而不反。

　　竺昙林

　　〈襄阳道人。〉

　　【为桓玄作民谣诗二首】

　　

　　当有十一口。当为兵所伤。木亘当北度。走入浩浩乡。

　　金刀既以刻。娓娓金城中。  


　　◎仙道

　　葛洪

　　〈洪。字稚川。丹杨句容人。吴方士玄从孙。曾参广州刺史嵇含军事。含遇害。还乡。元帝为丞相。辟为掾。以功赐爵关内侯。咸和初。求为句漏令。刺史邓岳表为东官太守。不就。卒。年八十一。有《抱朴子》内篇二十一卷、外篇五十一卷、《神仙传》十卷、肘后方六卷、神仙服食药方一卷。〉

　　【洗药池诗】

　　

　　洞阴泠泠。风佩清清。仙居永劫。花木长荣。

　　【法婴玄灵之曲二首】

　　

　　大象虽寥廓。我把天地衣。披云沉灵舆。倏忽适下土。空调成玄音。至精不容治。太真嘘中唱。始知风尘苦。颐神三田中。纳精六阙下。遂乘万龙楯。驰骋眄九野。

　　玄圃遏北台。五城焕嵯峨。启彼无涯津。泛此织女河。仰止升绛庭。下游月窟阿。顾盻八落外。指招九云遐。忽已不觉劳。岂悟少与多。抚璈命众女。咏歌发中和。妙畅自然乐。为此玄云歌。韶尽至韵存。真音辞无邪。

　　【上元夫人步玄之曲】

　　

　　昔涉玄真道。腾步登太霞。负笈造天关。借问太上家。忽过紫微垣。真人列如麻。渌景清飚起。云盖映朱葩。兰宫敞阙。碧空起璚沙。丹台结空构。暐晔生光华。飞凤踶甍峙。烛龙倚委蛇。玉胎来绛芝。九色纷相挐。挹景练仙骸。万劫方童牙。谁言寿有终。扶桑不为查。

　　【四非歌】

　　

　　晨登太霞宫。挹此八王兰。夕入玄元阙。采蕊掇琅玕。濯足匏瓜河。织女立津盘。吐纳挹景云。味之当一餐。紫微何济济。璚轮服朱丹。朝发汗漫府。暮宿勾陈垣。去去道不同。且各犹存。奚疑亿万椿。莫与世人说。行尸言此难。

　　曹毗

　　【杜兰香赠诗】

　　

　　【杜兰香作诗】

　　

　　阿母处灵岳。时游云霄际。众女侍羽仪。不出墉宫外。飚轮送我来。岂复耻尘秽。从我与福俱。嫌我与祸会。

　　【复作诗】

　　逍遥云雾间。呼吸发九嶷。游女不稽路。弱水何不之。

　　郭文

　　〈文。字文举。河内轵人。不娶。游历名山。洛阳陷。乃步担入吴兴馀杭大辟山中。不饮酒食肉。区种菽麦。采竹叶木实。贸盐以自供。王导遣人迎之。置之西园。七年未尝出入。后逃归临安。卒。〉

　　【金雄诗】

　　

　　大火有心水抱之。悠悠百年是其时。

　　【金雌诗】

　　云出而两渐欲举。短如之何乃相岨。交哉乱也当何所。唯有隐岩殖禾黍。西南之朋困桓父。

　　羊权

　　〈权。字道舆。泰山南城人。简文帝时为黄门郎。〉

　　【萼绿华赠诗】

　　

　　神岳排霄起。飞峰郁千寻。寥笼灵谷虚。琼林蔚萧森。羊生标美秀。弱冠流清音。栖情庄惠津。超形象魏林。扬彩朱门中。内有迈俗心。

　　我与夫子族。源胄同渊池。宏宗分上业。於今各异枝。兰金因好著。三益方觉弥。

　　静寻欣斯会。雅综弥龄祀。谁云幽鉴难。得之方寸里。翘想樊笼外。俱为山岩士。无令腾虚翰。中随惊风起。迁化虽由人。藩羊未易拟。所期岂朝华。岁暮於吾子。

　　杨羲

　　〈羲。字义和。吴人。幼有通灵之鉴。与许迈、许穆结交。许穆荐之相王。用为公府舍人。简文即位后卒。或谓太元十二年卒。〉

　　【九华安妃见降口授作诗】

　　

　　云阙竖空上。琼台耸郁罗。紫宫乘绿景。灵观蔼嵯峨。琅轩朱房内。上德焕绛霞。俯漱云瓶津。仰掇碧柰花。濯足玉女池。鼓枻牵牛河。遂策景云驾。落龙辔玄阿。振衣尘滓际。褰裳步浊波。愿为山泽结。刚柔顺以和。相携双清内。上真道不邪。紫微会良谋。唱纳享福多。

　　【紫微夫人授诗】

　　

　　二象内外泮。玄气果中分。冥会不待驾。所期贵得真。南岳铸明金。眇观倾笈。良德飞霞照。遂感灵霄人。乘飚俦衾寝。齐牢携绛云。悟叹天人际。数中自有缘。上道诚不邪。尘滓非所闻。同目咸恒象。高唱为尔因。

　　【云林与众真吟诗十首】

　　

　　驾欻敖八虚。回宴东华房。阿母延轩观。朗啸蹑灵风。我为有待来。故乃越沧浪。

　　乘飙溯九天。息驾三秀岭。有待徘徊盼。无待故当净。沧浪奚足劳。孰若越玄井。

　　写我金庭馆。解驾三秀畿。夜芝披华峰。咀嚼充长饥。高唱无逍遥。冬兴有待歌。空同酬灵音。无待将如何。

　　朝游郁绝山。夕偃高晖堂。振辔步灵锋。无近於沧浪。玄井三仞际。我马无津梁。儵欻九万间。八维已相望。有待非至无。灵音有所丧。

　　龙旗舞太虚。飞轮五岳阿。所在皆逍遥。有感兴冥歌。无待愈有待。相遇故得和。沧浪奚足辽。玄井不为多。郁绝寻步间。俱会四海罗。岂若绝明外。三劫方一过。

　　纵酒观群惠。四落周。不觉所以然。实非有待游。相遇皆欢乐。不遇亦不忧。纵影玄空中。两会自然畴。

　　驾欻发西华。无待有待间。或眄五岳峰。或濯天河津。释轮寻虚舟。所在皆缠绵。芥子忽万顷。中有须弥山。大小固无殊。远近同一缘。彼作有待来。我作无待亲。

　　无待太无中。有待太有际。大小同一波。远近齐一会。鸣弦玄霄颠。吟啸运八气。奚不酣灵液。眄目娱九裔。有无得玄运。二待亦相盖。

　　偃息东华静。扬軿运八方。俯眄丘垤间。莫觉五岳崇。灵阜齐渊泉。大小忽相从。长短无少多。大椿须臾终。奚不委天命。纵神任空洞。

　　控飚扇太虚。八景飞高清。仰浮紫尘外。俯看绝落冥。玄心空同间。上下弗流停。无待两际中。有待无所营。体无则能死。体有则摄生。东宾会高唱。二待奚足争。

　　命驾玉锦轮。儛辔仰徘徊。朝游朱火宫。夕宴夜光池。浮景清霞杪。八龙正参差。我作无待游。有待辄见随。高会佳人寝。二待互是非。有无非有定。待待各自归。

　　【中候王夫人诗三首】

　　

　　八途会无宗。乘运观嚣罗。化浮尘中际。解衿有道家。骋烟忽未倾。携真造灵阿。虚景盘琼轩。玄钧作凤歌。适路无轨滞。神音儛云波。齐德秀玉景。何用世间多。

　　【又】

　　坦夷观天真。去累纵众情。体寂废机驷。崇有则摄生。焉得齐物子。委运任所经。

　　【六月二十三日夜中候夫人作】

　　登軿发东华。扇飚儛太玄。飞辔腾九万。八落亦已均。暂眄山水际。窈窕灵岳间。同风自齐气。道合理亦亲。龙芝永遐龄。内观摄天真。东岑可长净。何为物所缠。

　　【方丈台昭灵李夫人诗三首】

　　

　　云墉带天构。七气焕天冯。琼扉启晨鸣。九音绛枢中。紫霞兴朱门。香烟生绿窗。四驾舞虎旗。青軿掷玄空。华盖随云列。落凤控六龙。策景五岳阿。三素眄君房。适闻臊秽气。万浊污我胸。臭物薰精神。嚣尘互相冲。明玉皆璀烂。何独盛德躬。高揖苦不早。坐地自生虫。

　　【临去吟】

　　心勿欲乱。神勿淫役。道易不顺。灾重不逆。永丧其真。遂弃我适。

　　【十二月一日夜方丈左台昭灵李夫人作与许玉斧】

　　

　　飞轮高晨台。控辔玄垄隅。手携紫皇袂。倏忽八风驱。玉华翼绿帏。青裙扇翠裾。冠轩焕崔嵬。佩玲带月珠。薄入风尘中。塞鼻逃当涂。臭腥凋我气。百阿令心徂。何不飚然起。萧萧步太虚。

　　【紫微王夫人诗一十七首】

　　

　　【七月二十六日夕紫微夫人喻作令与许长史】

　　高兴希林虚。遐游无员方。萧条象数外。有无自冥同。亹亹德韵和。飘飘步太空。盘桓任波浪。振铃散风中。内映七道观。可以得兼忘。保必反覆酬。待此世文通。详玄自冥悟。默耳必高踪。

　　【歌】

　　龟阙郁巍巍。墉台落月珠。列坐九灵房。叩璈吟太无。玉箫和我神。金醴释我忧。

　　【歌】

　　宴酣东华内。陈钧千百声。青君呼我起。折腰希林庭。羽帔扇翠晖。玉佩何铿零。俱指高晨寝。相期象中冥。

　　【玄垄之游】

　　超举步绛霄。飞飚北垄庭。神华映仙台。圆曜随风倾。启晖挹丹元。扇景餐月精。交袂云林宇。浩轸还童婴。萧萧寄无宅。是非岂能营。世网自扰竞。安可语养生。

　　【九月六日夕紫微夫人喻作示许长史并与同学】

　　解轮太霞上。敛辔造紫丘。手把八空气。纵身云中浮。一眄造化纲。再视索高畴。道要既已足。可以解千忧。求真得良友。不去复何求。

　　【九月九日紫微夫人喻作因许示郗】

　　紫空朗玄景。玄宫带绛河。济济上清房。云台焕嵯峨。八舆造朱池。羽盖倾霄柯。震风回三晨。金铃散玉华。七辔降九垓。晏眄不必家。借问求道子。何事坐尘波。岂能栖东秀。养真收太和。

　　【十月十八日紫微夫人作】

　　左把玉华盖。飞景蹑七元。三晨焕紫辉。竦眄抚明真。变踊期须臾。四面皆已神。灵发无涯际。勤思上清文。何事坐横途。令尔感不专。阴痾失玄机。不觉年岁分。

　　【紫微吟此再三】

　　玄清眇眇观。落景出东渟。愿得绝尘友。萧萧罕世营。

　　【紫微诗】

　　灵人隐玄峰。真神韬云采。玄唱非无期。妙应自有待。岂期虚空寂。至韵故常在。携襟登羽宫。同宴广寒里。借问朋人谁。所存唯玉子。

　　【紫微夫人歌此】

　　褰裳济渌河。遂见扶桑公。高会太林墟。赏宴玄华宫。信道苟淳笃。何不栖东峰。

　　【紫微夫人作】

　　控景始晖津。飞飚登上清。云台郁峨峨。阊阖秀玉城。晨风鼓丹霞。朱烟洒金庭。绿蕊粲玄峰。紫华岩下生。庆云缠丹炉。炼玉飞八琼。晏眄广寒宫。万椿愈童婴。龙旗启灵电。虎旗徵朱兵。高真回九曜。洞观均潜明。谁能步幽道。寻我无穷龄。

　　【紫微作】

　　翳蔼紫微馆。郁台散景飚。鸾唱华盖间。凤钧导龙轺。作狼携绛旌。素虎吹角箫。云勃写灵宫。来适尘中嚣。解辔佳人寝。同气自相招。寻宗须臾顷。万灵乃一朝。椿期会足衰。劫往岂足辽。真真乃相目。莫令心徂。虚刀挥至空。鄙滞五神愁。

　　【四月十四日紫微夫人作二首】

　　朝启东晨晖。飞軿越沧渊。山波振青涯。八风扇玄烟。回眄易迁房。有怀真感人。三金钶游盘。东岑宜永甄。纷纷当途中。孰能步生津。

　　飘飖八霞岭。徘徊飞晨盖。紫軿腾太空。晒眄九虚外。玉箫激景云。灵烟绝幽蔼。高仙归太真。清唱无涯际。去来山岳庭。何事有待迈。

　　【四月二十三日夜紫微夫人作】

　　神玉曜灵津。七元焕神扉。虚迁方寸里。一跃登大微。妙音乘和唱。高会亦有机。齐此天人眄。协彼景晨飞。总辔六合外。宁有倾与危。

　　【紫微夫人作】

　　薄宴尘飚领。代谢缘还归。奚识灵劫期。顾眄令人悲。

　　【又】

　　云草荫玄方。仰感旋曜精。诜诜繁茂萌。重德必克昌。

　　【云林右英夫人诗二十五首】

　　

　　【右英吟】

　　寓言必可用。不用是无情。焉得驾欻迹。寻此空中灵。微音良有旨。当用慎勿轻。事事应神机。保尔见太平。

　　【七月十八日夕云林右英夫人授诗】

　　辔景落沧浪。腾跃青海津。绛烟乱太阳。羽盖倾九天。云舆浮空洞。倏忽风波间。来寻冥中友。相携侍帝晨。王子协明德。齐首招玉贤。下眄八阿宫。上寝希林颠。漱此紫霞腴。方知途涂辛。佳人将安在。勤心乃得亲。

　　【右英夫人所喻】

　　绛阙排广霄。披丹登景房。紫旗振云霞。羽晨儛八风。停盖濯景谿。采秀月支峰。咀嚼三台华。吐吸九神芒。椿数无绝纪。协日积童蒙。携袂明真馆。仰期无上皇。北钧唱羽人。玉贤粲贤众。云何波浪宇。得失为我钟。引领嚣庭内。开心拟秽冲。习适荣辱域。罕蹑希林宫。一静安足苦。试去视沧浪。

　　【七月二十八日夕右英夫人授书此诗以与许长史】

　　世珍芬复交。道宗玄霄会。振衣寻冥畴。回轩风尘际。良德映灵晖。颖根粲革蔚。密言多偿福。冲净尚真贵。咸恒当象顺。携手同襟带。何为人事间。日焉生患害。

　　【九月三日夕云林王夫人喻作令示许长史】

　　腾跃云景辕。浮观霞上空。霄軿纵横舞。紫盖托灵方。朱烟缠旍旄。羽帔扇香风。电号猛兽攫。雷吟奋玄龙。钧籁昆庭响。金筑唱神钟。采芝沧浪阿。掇华八渟峰。朱颜日以新。劫往方婴童。养形静东岑。七神自相通。风尘有忧哀。陨我白发翁。长冥遗遐叹。恨不早逸踪。

　　【右英吟】

　　停驾望舒移。回轮返沧浪。未睹若人游。偶想安得康。良因俟青春。以叙中怀忘。

　　【九月六日夕云林喻作与许侯】

　　控晨浮紫烟。八景观泒流。羽童捧琼浆。王华饯琳腴。相期白水涯。扬我萎蕤珠。

　　【又】

　　沧房焕东霞。紫造浮绛晨。双德秉道宗。作镇真伯藩。八台可盻目。北看乃飞元。清净云中视。眇眇蹑景迁。吐纳洞岭秀。藏晖隐东山。久安人事上。日也无虚间。岂若易翁质。反此孩中颜。

　　【九月九日云林右英夫人喻作】

　　晨阙在霞构。玉室起霄清。领略三奇观。浮景翔绝冥。丹华中有真。金映育挺精。八风鼓锦披。碧树曜四灵。华盖阴兰晖。紫辔策绿軿。结信通神交。触类率天诚。何事外象感。须睹瑶玉琼。

　　【九月十八日夜云林右英夫人作】

　　三景秀郁玄。霄映朗八方。丹云浮高宸。逍遥任灵风。鼓翼乘素飚。竦眄琼台中。绿盖入协晨。青軿掷空同。右揖东林帝。上朝太虚皇。玉宾剖凤脑。嗷酣飞蕊浆。云钧回曲寝。千音何琅琅。锦旌召猛兽。华幡正低昂。香母折腰唱。紫烟排栋梁。总辔高清阙。解驾佳人房。昔运挺未兆。灵化顺气翔。心眇玄涯感。年随积椿崇。形垢甘臭味。动静失沧浪。我友实不尔。荣辱昨已忘。

　　【九月二十五日夜云林右英夫人授作】

　　绛景浮玄晨。紫轩乘烟征。仰超绿阙内。俯眄朱火城。东霞启广晖。神光焕七灵。翳映泛三烛。流任自齐冥。风缠空洞宇。香音触节生。手携织女儛并袊匏瓜庭。左徊青羽旗。华盖随云倾。晏寝九度表。是非不我营。抱真栖大寂。金姿愈日婴。岂似愆秽中。惨惨无聊生。

　　【十月十七日云林夫人作与许侯】

　　四旌曜明空。朱轩飞灵丘。玉盖荫七景。鼓翼霄上浮。九音朗紫空。玉璈洞太无。宴咏三晨宫。唱啸呼我俦。不觉春已来。岂知二景流。佳人虽兼忘。而未放百忧。长林真可静。岩中多自娱。

　　【十月二十日授二首】

　　北登玄真阙。携手结高罗。香烟散八景。玄风鼓绛波。仰超琅园津。俯眄霄陵阿。玉箫云上唱。凤鸣动九遐。乘气浮太空。曷为蹑山河。金节命羽灵。徵兵折万魔。齐挹二晨晖。千春方婴牙。丧真投竞室。不解可奈何。

　　仰眄太霞宫。金阁曜紫清。华房映太素。四轩皆朱琼。掷轮空同津。总辔儛绿軿。玉华飞云盖。西妃运锦旍。翻然尘浊涯。儵欻佳人庭。宿感应期降。所招已在冥。乘风奏霄晨。共酣丹琳罂。公侯徒眇眇。安知真人灵。

　　【右英作】

　　清晨挹绛霞。总气霄上游。徊軿蹑曲波。遂睹世人忧。辞旨蔚然起。不散三秀嵎。何若巡玄乡。抚璈为尔娱。君心安有际。我愿有中无。

　　【二月九日夜云林作】

　　辔景登霄晨。游宴沧浪宫。彩云绕丹霞。灵蔼散八空。上真吟琼室。高仙歌琳房。九凤唱朱籁。虚节错羽钟。交栖金庭内。结我冥中朋。俱挹玉醴津。倏忽已婴童。云何当路蹲。愆

　　痾随日崇。

　　【二月十六日右英作】

　　晨游太素宫。控軿观玉河。夕宴郁绝宇。朝采圆景华。弹璈北寒台。七灵晖紫霞。济济高仙举。纷纷尘中罗。盘桓嚣蔼内。愆累不当多。

　　【二月三十日夜右英作】

　　驾风骋云軿。晨登太渟丘。绛津连岑振。清波鼓浚流。步空观九纬。八纲皆已游。暂宴三金秀。来观建志俦。勤懈不相掩。是以积百忧。

　　【右英吟】

　　陵波越沧浪。忽然造金山。四顾终日游。罕我云中人。

　　【右英夫人作】

　　紫阙构虚上。玄馆冲绝飚。琳琅敷灵囿。华生结琼瑶。骋軿沧浪津。八风激云韶。披羽扇北翳。握节鸣金箫。凤籁和千钟。西童歌晨朝。心豁虚无外。神襟何朗寥。回儛太空岭。六气运重幽。我途岂能寻。使尔不终凋。

　　【四月十四日夕右英夫人吟歌此曲】

　　玄波振沧涛。洪津鼓万流。驾景眄六虚。思与佳人游。妙唱不我对。清音与谁投。云中骋琼轮。何为尘中趋。

　　【右英作】

　　松柏生玄岭。郁为寒林桀。繁葩盛严冰。未肯惧白雪。乱世幽重岫。巡生道常洁。飞此逸辔轮。投彼遐人辙。公侯可去来。何为不能绝。

　　【闰月三日夜右英作示许长史】

　　清静愿东山。阴景栖灵穴。愔愔闲庭虚。翳薈青林密。圆曜映南轩。朱风扇幽室。拱袂闲房内。相期启妙术。寥朗远想玄。萧条神心逸。

　　【右英吟】

　　纵心空洞津。竦辔策朱軿。佳人来何迟。道德何时成。

　　【又】

　　有心许斧子。言当采五芝。芝草不必得。汝亦不能来。汝来当可得。芝草与汝食。

　　【右英吟】

　　三辔抗紫轩。倾云东林阿。

　　驾景游贤良。促辔东圃下。

　　【梦蓬莱四真人作诗四首】

　　

　　【石庆安作】

　　灵山造太霞。竖严绝霄峰。紫烟散神州。乘飚驾白龙。相携四宾人。东朝桑林公。广休年虽前。壮气何蒙蒙。实未下路让。惟年以相崇。

　　【张诱世作】

　　北游太漠外。来登蓬莱阙。紫云构灵宫。香烟何郁郁。美哉洛广休。久在论道位。罗并真人坐。齐观白龙迈。离世四人用。何时共解带。有怀披襟友。欣欣高晨会。

　　【许玉斧作】

　　游观奇山峙。漱濯沧流清。遥观蓬莱间。屹屹冲霄冥。五芝被绛岩。四阶植琳琼。纷纷灵华散。晃晃焕神庭。从容七觉外。任我摄天生。自足方寸里。何用白龙荣。

　　【丁玮宁作】

　　玄山构沧浪。金房映灵轩。洛公挺奇尚。从容有无间。形沉北寒宇。三神栖九天。同寮相率往。推我高胜年。弱冠石庆安。未肯崇尊贤。嘲笑蓬莱公。呼此广休前。明公将何以。却此少年翰。

　　【十月十五日右英夫人说诗令疏四首】

　　【青童大君常吟咏】

　　欲植灭度根。当拔生死栽。沉吟堕九泉。但坐惜形骸。

　　【太虚真人常吟咏】

　　观神载形时。亦如车从马。车败马奔亡。牵连一时假。哀世莫识此。但是惜风火。种罪天网上。受毒地狱下。

　　【西域真人王君常吟咏】

　　形为渡神舟。薄岸当别去。形非神常宅。神非形常载。徘徊生死轮。但苦心犹豫。

　　【小有真人王君常吟咏】

　　失道从死津。三魂迷生道。生生日已远。死死日已早。悲哉苦痛客。根华已颠倒。起就零落生。焉知反枯老。

　　【方诸宫东华上房灵妃歌曲】

　　

　　紫桂植瑶园。朱华声凄凄。月宫生蕊渊。日中有琼池。左拔员灵曜。右制丹霞晖。流金焕绛庭。八景绝烟回。绿盖浮明朗。控节命太微。凤精童华颜。琳腴充长饥。控晨揖太素。乘飙翔玉墀。吐纳六虚气。玉嫔把巾随。弹璈南云扇。香风鼓锦披。叩商百兽舞。六天摄神威。倏欻亿万春。龄纪郁巍巍。小鲜未烹鼎。言我岩下悲。

　　【太微玄清左夫人北渟宫中歌曲】

　　郁蔼非真墟。太无为我馆。玄公岂有怀。萦蒙孤所难。落凤控紫霞。矫辔登晨岸。寂寂无濠涯。晖晖空中观。隐芝秀凤丘。逡巡瑶林畔。龙胎婴尔形。八琼回素旦。琅华繁玉宫。结葩凌严粲。鹏扇绝亿领。抚翮凌霄翰。西庭命长歌。云璈乘虚弹。八风缠绿宇。丛烟豁然散。灵童掷流金。太微启璧案。三光折腰舞。紫皇挥袂赞。

　　朗朗扇景曜。晔晔长庚焕。超軿竦明刃。下眄使我惋。愿哀地仙辈。何为栖林涧。

　　【魏夫人与众真吟诗二首】

　　

　　【兴宁四年丙寅四月二十七日夜降杨羲家作】

　　玄感妙象外。和声自相招。灵云郁紫晨。兰风扇绿轺。上真宴琼台。邈为地仙标。所期贵远迈。故能秀颖翘。玩彼八素翰。道成初不辽。人事胡可豫。使尔形气销。

　　【十二月一日夜南岳夫人作与许长史】

　　灵谷秀兰荣。藏身栖岩京。被褐均衮龙。带索齐玉鸣。表盘幽辽里。掷神太霞庭。霄上有陛贤。空中有真声。抑我曲晨飞。案此绿轩軿。下观八度内。俯叹风尘萦。解脱遗波浪。登此眇眇清。扰竞三津渴。奔驰割尔龄。

　　【南极王夫人诗】

　　

　　林振须类感。云蔚待龙吟。玄数自相求。触节皆有音。飞軿出西华。总辔忽来寻。八遐非无娱。同咏理自钦。悼此四维内。百忧常在心。俱游北寒台。神风开尔襟。

　　【辛玄子赠诗三首】

　　

　　畴昔入冥乡。顺驾应灵招。神随空无散。炁与庆云消。形非明玉质。玄匠安能雕。蹀足吟幽唱。仰手玩鸣条。林室有逸欢。绝此轩外交。遗景附圆曜。嘉音何寥寥。

　　寂通寄兴感。玄炁摄动音。高轮虽参差。万仞故来寻。萧萧研道子。合神契灵衿。委顺浪世化。心标窈窕林。同期理外游。相与静东岑。

　　命驾广鄷阿。逸迹幽乡。空中自有物。有中亦无常。悟言有无际。相与会濠梁。目击玄解了。鬼神理自忘。

　　【紫微夫人授乞食公歌】

　　

　　天庭发双华。山源彰阴邪。清晨按天马。来诣太真家。真人无那隐。又以灭百魔。

　　【南岳夫人授太上宫中歌】

　　手把八云气。英明守二重。太真握明镜。鉴合日月锋。云仪拂高阙。开括泥丸宫。万响入百关。骄女坐玄房。愈行愈鲜盛。英灵自尔通。

　　【大洞真经诗】

　　

　　扶晨始晖生。紫云映玄阿。焕洞圆光蔚。晃朗濯曜罗。眇眇灵景元。森洒空清华。九天馆玉宾。金房烟霄歌。

　　【八月十六日夕请灵真人授诗】

　　拟驾东岑人。停景招隐静。仁德乘波来。俱会三秀岭。灵芝信可食。使尔无终永。吸真献金浆。不待百丈井。

　　【谚谣】

　　

　　杨君大安。董真命神。

　　【内经真谚】

　　

　　子欲夜书。当修常居。

　　【太平酒谚】

　　

　　欲得长生。饮太平。

　　许穆

　　〈穆。一名谧。字思玄。丹杨句容人。少仕郡主簿、功曹史。选补太学博士。出为馀姚令。入为尚书郎、郡中正、护军长史、给事中、散骑常侍。修真学。密授教记。太元元年卒。年七十二。〉

　　【诗】

　　

　　微诚因理感。积精洞幽真。斐斐乘云彩。灵象凭紫烟。眇眇濯圆罗。佛佛驾飞轮。玄翰启蒙昧。顾景思自新。

　　许翙

　　〈翙。字道翔。小名玉斧。许穆少子。郡举上计掾、主簿。并不赴。居雷平山下。愿早游洞室。不欲久停人世。太和五年卒。年三十。〉

　　【茅保命吟】

　　朝华焕晨井。九盖倾青云。前此珪璋庸。不识万流椿。解落倏欻顷。寅客何必人。

　　【郭四朝叩船歌四首】

　　

　　清池带灵岫。长林郁青葱。玄鸟翔幽野。悟言出从容。鼓楫乘神波。稽首希晨风。未获解脱期。逍遥丘山中。

　　浪神九陔外。研道前全真。戢此灵凤羽。藏我华龙鳞。高举方寸物。万吹皆垢尘。顾哀朝生蟪。孰尽汝车轮。

　　游空落飞飚。灵步无形方。圆景焕明霞。九凤唱朝阳。挥翮扇天津。晻蔼庆云翔。遂造太微宇。挹此金梨浆。逍遥玄陔表。不存亦不亡。

　　驾飚霞带九日。高皇齐龙轮。遂造九华室。神虎洞琼林。风云合成一。开阖幽门户。灵变玄迹灭。

　　【杜广平歌吟】

　　

　　淳景翳广林。暧日东霞升。晨风儛六烟。勃郁八道腾。五岳何必秀。名山亦足陵。矫首摄洞阜。栖心潜中兴。吐纳胎精气。玄白谁能胜。

　　【梦诗】

　　

　　乘炁涉渌津。采药中山颠。披心焕灵想。萧荡无悟言。愿与盛德游。骖驷骋因缘。荣尘何足寻。疾急君清玄。苟能摄妙观。吐纳可长年。

　　◎附

　　【丁令威歌】

　　

　　有鸟有鸟丁令威。去家千年今来归。城郭如故人民非。何不学仙冢累累。

　　◎鬼神

　　【紫玉歌】

　　

　　南山有鸟。北山张罗。乌既高飞。罗将奈何。意欲从君。谗言孔多。悲结成疹。没命黄垆。命之不造。冤如之何。羽族之多。名为凤凰。一日失雄。三年感伤。虽有众鸟。不为匹双。故见鄙姿。逢君辉光。身远心近。何当暂忘。

　　【庐山夫人女婉抚琴歌】

　　

　　登庐山兮郁嵯峨。晞阳风兮拂紫霞。招若人兮濯灵波。欣良运兮畅云柯。弹鸣琴兮乐莫过。云龙会兮登太和。

　　【陈阿登弹琴歌】

　　

　　连绵葛上藤。一缓复一縆。欲知我姓名。姓陈名阿登。

　　【王敬伯刘妙容歌诗】

　　

　　【王敬伯泫露诗】

　　低露下深幕。垂月照孤琴。空弦益宵泪。谁怜此夜心。

　　【刘妙容宛转歌二首】

　　月既明。西轩琴复清。寸心斗酒争芳夜。千秋万岁同一情。歌宛转。宛转凄以哀。愿为星与汉。光影共徘徊。

　　悲且伤。参差泪成行。低红掩翠方无色。金徽玉轸为谁锵。歌宛转。宛转情复悲。愿为烟与雾。氛氲对容姿。

　　【又一首】

　　宛转情复哀。愿为烟与雾。氛氲君子怀。  
　 



　　王叔之

　　〈叔之。字穆仲。琅邪人。晋、宋间处士。有《庄子》义疏三卷、集十卷。〉

　　【游罗浮山诗】

　　庵蔼灵岳。开景神封。绵界盘址。中天举峰。孤楼侧挺。层岫回重。风云秀体。卉木媚容。

　　

　　【拟古诗】

　　客从北方来。言欲到交趾。远行无他货。惟有凤皇子。百金我不欲。千金难为市。

　　伍辑之

　　〈辑之。仕晋。官爵未详。入宋为奉朝请。有从征记若干卷、集十二卷。〉

　　【劳歌二首】

　　幼童轻岁月。谓言可久长。一朝见零悴。叹息向秋霜。迍邅已穷极。疢痾复不康。每恐先朝露。不见白日光。庶及盛年时。暂遂情所望。吉辰既乖越。来期眇未央。促促岁月尽。穷年空悲伤。

　　女萝依附松。终已冠高枝。浮萍生托水。至死不枯萎。伤哉抱关士。独无松与期。月色似冬草。居身苦且危。幽生重泉下。穷年冰与澌。多谢负郭生。无所事六奇。劳为社下宰。时无魏无知。

　　【春芳诗】

　　桃柳发葇荣。丹绿粲郊邑。。

　　卞伯玉

　　〈伯玉。济阴人。仕晋。官爵未详。入宋为东阳太守、黄门郎。有系辞注二卷、集五卷。〉

　　【赴中书郎诗】

　　大方信苞容。优渥遂不已。跃鳞龙凤池。挥翰紫宸里。

　　谢瞻

　　〈瞻。字宣远。一名檐。字通远。陈郡阳夏人。晋元兴元年。为安西将军桓伟参军。历楚台秘书郎、刘柳建威长史、武帝镇军参军、琅邪王大司马参军。转主簿、安城相、宋国中书、侍郎、相国从事中郎。出为豫章太守。文章与从叔混、族弟灵运相抗。永初二年卒。年三十九。有集三卷。〉

　　【九日从宋公戏马台集送孔令诗】

　　风至授寒服。霜降休百工。繁林收阳彩。密苑解华丛。巢幕无留燕。遵渚有归鸿。轻霞冠秋日。迅商薄清穹。圣心眷嘉节。扬銮戾行宫。四筵沾芳醴。中堂起丝桐。扶光迫西汜。欢馀宴有穷。逝矣将归客。养素克有终。临流怨莫从。欢心叹飞蓬。

　　【答康乐秋霁诗】

　　夕霁风气凉。闲房有馀清。开轩灭华烛。月露皓已盈。独夜无物役。寝者亦云宁。忽获愁霖唱。怀劳奏所诚。叹彼行旅艰。深兹眷言情。伊余虽寡慰。殷忧暂为轻。牵率酬嘉藻。长揖愧吾生。

　　【於安城答灵运诗】

　　条繁林弥蔚。波清源愈浚。华宗诞吾秀。之子绍前胤。绸缪结风徽。烟煴吐芳讯。鸿渐随事变。云台与年峻。

　　华萼相光饰。嘤鸣悦同响。亲亲子敦余。贤贤五尔赏。比景后鲜辉。方年一日长。萎叶爱荣条。涸流好河广。狥业谢成操。复礼愧贫乐。幸会果代耕。符守江南曲。履运伤荏苒。遵途欢缅邈。布怀存所钦。我劳一何笃。

　　肇允虽同规。翻飞各异概。迢递封畿外。窈窕承明内。寻途之既暌。即理理已对。丝路有恒悲。矧乃在吾爱。

　　跬行安步武。铩翮周数仞。岂不识高远。违方往有吝。岁寒霜雪严。过半路愈峻。量己畏友朋。勇退不敢进。行矣励令猷。写诚酬来讯。

　　【王抚军庾西阳集别时为豫章太守庾被徵还东诗】

　　

　　祗召旋北京。守官反南服。方舟析旧知。对筵旷明牧。举觞矜饮饯。指途念出宿。来晨无定端。别晷有成速。颓阳照通津。夕阴暧平陆。榜人理行舻。輶轩命归仆。分手东城闉。发棹西江隩。离会虽相杂。逝川岂往复。谁谓情可书。尽言非尺牍。

　　【经张子房庙诗】

　　王风哀以思。周道荡无章。卜洛易隆替。兴乱罔不亡。力政吞九鼎。苛慝暴三殇。息肩缠民思。灵鉴集朱光。伊人感代工。聿来扶兴王。婉婉幕中画。辉辉天业昌。鸿门销薄蚀。垓下陨欃枪。爵仇建萧宰。定都护储皇。肇允契幽叟。翻飞指帝乡。惠心奋千祀。清埃播无疆。神武睦三正。裁成被八荒。明两烛河阴。庆霄薄汾阳。銮旍历颓寝。饰像荐嘉尝。圣心岂徒甄。惟德在无忘。逝者如可作。揆子慕周行。济注属车士。粲粲翰墨场。瞽夫违盛观。竦踊企一方。四达虽平直。蹇步愧无良。餐和忘微远。延首咏太康。

　　【游西池诗】

　　逍遥越郊肆。愿言屡经过。回阡被陵阙。高台眺飞霞。惠风荡繁囿。白雪腾曾阿。褰裳顺兰沚。徙倚引芳柯。美人愆岁月。迟暮独如何。

　　孔欣

　　〈欣。会稽山阴人。仕晋。入宋为国子博士。景平中。会稽太守褚淡之以为参军。有集九卷。〉

　　【置酒高堂上】

　　置酒宴友生。高会临疏棂。芳俎列嘉肴。山罍满春青。广乐充堂宇。丝竹横两楹。邯郸有名倡。承间奏新声。八音何寥亮。四座同欢情。举觞发湛露。衔杯咏鹿鸣。觞谣可相娱。扬解意何荣。顾欢来义士。畅哉矫天诚。朝日不夕盛。川流常宵征。生犹悬水溜。死若波澜停。当年贵得意。何能竞虚名。

　　【相逢狭路间】

　　相逢狭路间。道狭正踟蹰。如何不群士。行吟戏路衢。辍步相与言。君行欲焉如。淳朴久已凋。荣利迭相驱。流落尚风波。人情我迁渝。势集堂必满。运去庭亦虚。竞趋尝不暇。谁肯眷桑枢。无为肆独往。只将困沦胥。未若及初九。携手归田庐。躬耕东山畔。乐道咏玄书。狭路安足游。方外可寄娱。

　　【猛虎行】

　　饥不食邪蒿莱。倦不息无终里。邪蒿乖素尚。无终丧若始。

　　【祠太庙】

　　束带从王事。结缨奉清祀。肃肃禁闱内。翳然绝尘轨。峨峨高堂上。层构郁云起。明发修荐享。矜悚不遑止。罄折阶廊间。栖栖常靡已。

　　宋文帝刘义隆

　　〈义隆。小字车儿。武帝第三子。晋义熙十一年。封彭城县公。历徐州、司州、荆州刺史。宋受禅。封宜都王。镇湘江。景平二年八月即位。改元元嘉。三十年。为太子刘劭所弑。年四十七。宋孝武帝定乱。谥曰文皇帝。有集十卷。〉

　　【元嘉七年以滑台战守弥时遂至陷没乃作诗】

　　逆虏乱疆场。边将婴寇仇。坚城效贞节。攻战无暂休。覆渖不可食。离机难复收。势谢归途单。於焉见幽囚。烈烈制邑守。舍命蹈前修。忠臣表年暮。贞柯邮严秋。楚庄投袂起。终然报强仇。去病辞高馆。卒获舒国忧。戎事谅未殄。民患焉得瘳。抚剑怀感激。志气若云浮。愿想凌扶摇。弭旆拂中州。爪牙申威灵。帷幄骋良筹。华裔混殊风。率土浃王猷。惆怅惧迁逝。北顾涕交流。

　　【北伐诗】

　　

　　季父鉴祸先。辛生识机始。崇替非无徵。兴废要有以。自昔沦中畿。倏焉盈百祀。不睹南云阴。但见胡尘起。乱极治方形。涂泰由积否。方欲涤。遗氛。矧乃秽边鄙。眷言悼斯民。纳隍良在己。逝将振宏罗。一麾同文轨。时乎岂再来。河清难久俟。骀驷安局步。骐骥志千里。梁傅畜义心。伊相抱深耻。赏契将谁寄。要之二三子。无令齐晋朝。取愧邹鲁士。

　　【登景阳楼诗】

　　崇堂临万雉。层楼跨九成。瑶轩笼翠幌。组幕翳云屏。阶上晓露洁。林下夕风清。蔓藻嬛绿叶。芳兰媚紫茎。极望周天险。留察浃神京。交渠纷绮错。列植发华英。

　　士女眩街里。轩冕曜都城。万轸杨金镳。千轴树兰旌。

　　宗炳

　　〈炳。字少文。南阳湟阳人。晋义熙中。武帝领荆州。辟主簿。后召为太尉参军。辟太尉掾。宋受禅。徵太子舍人。文帝即位。徵通直郎。皆不就。有集十六卷。〉

　　【登半石山诗】

　　清晨陟阻崖。气志洞萧洒。嶰谷崩地幽。穷石凌天委。长松列竦肃。万树巉岩诡。上施神农萝。下凝尧时髓。

　　【登白鸟山诗】

　　我徂白鸟山。因名感昔拟。仰升数百仞。俯览眇千里。杲杲群木分。岌岌众峦起。

　　孔甯子

　　〈甯子。会稽山阴人。义熙初为武这太尉主簿。永初中为文帝镇西谘议参军。文帝即位。以为黄门侍郎。领步兵校尉。进侍中。元嘉二年卒。有集十五卷。〉

　　【棹歌行】

　　君子乐和节。品物待阳时。上位降繁祉。元已命水嬉。仓武戒桥梁。旄人树羽旗。高樯抗飞帆。羽盖翳华枝。佽飞激逸响。娟娥吐清辞。溯洄缅无分。欣流怆有思。仰瞻翳云缴。俯引沈泉丝。委羽漫通渚。鲜染中填坻。鹢鸟感江使。扬波骇冯夷。夕影虽已西。终无期。

　　【前缓声歌】

　　供帐设玄宫。众仙胥亚。照照二仪旷。雍容风云暇。北伐太行鼓。南整九疑驾。笙歌兴洛川。鸣箫起秦榭。钧天异三代。广乐非韶夏。满堂皆人灵。列筵必羽化。乌可循日留。兔自延月夜。弱水时一濯。扶桑聊暂舍。兆旬言履端。千龄八蜡。

　　傅亮

　　〈亮。字季友。北地灵州人。晋义熙中为中书黄门侍郎。武帝受禅。加尚书仆射。后与徐羡之、谢晦同废少帝。奉迎文帝即位。元嘉三年被诛。年五十三。有集三十一卷。〉

　　【从武帝平闽中诗】

　　鞠旅扬城。大搜徐方。旅旌首路。元戎启行。弭楫洪河。总辔崇芒。

　　【从征诗】

　　息徒西楚。伫楫旧乡。止犹岳立。动则云翔。烈烈群师。星言启行。泛舟掩河。秣马登芒。

　　【奉迎大驾道路赋诗】

　　

　　夙棹发皇邑。有人祖我舟。饯离不以。赠言重琳球。知止道攸贵。怀禄义所尤。四牡倦长路。君辔可以收。张邴结晨轨。疏董顿夕辀。东隅诚已谢。西景逝不留。性命安可图。怀此作前修。敷衽铭笃诲。引带佩嘉谋。迷宠非予志。厚德良未酬金。抚躬愧疲朽。三省惭爵浮。重明照蓬艾。万品同率由。忠诰岂假知。式微发直讴。

　　【冬至】

　　星昴殷仲冬。短晷穷南陆。柔荔迎时萋。芳芸应节馥。

　　谢晦

　　〈晦。字宣明。陈郡阳夏人。初为武帝太尉参军。武帝受命。封武昌县公。少帝即位。加中书令。文帝即位。加使持节。进号卫将军。元嘉三年被诛。年三十七。〉

　　【彭城会诗】

　　

　　先荡临淄秽。却清河洛尘。华阳有逸骥。桃林无伏轮。

　　【悲人道】

　　

　　悲人道兮悲人道之实难。哀人道之多险。伤人道之寡安。懿华宗之冠胄。固清流而远源。树文德於庭户。立操学於衡门。应积善之馀祐。当履福之所延。何小子之凶放。实招祸而作愆。值革变之大运。遭一顾於圣皇。参谋猷於创物。赞帝制於宏纲。出治戎於禁卫。入关言於帷房。分河山之圭组。继文武之龟章。禀顾命於西殿。受遗寄於御床。伊懦劣其无节。实怀此而不忘。荷隆遇於先主。欲报之於后王。忧托付之无效。惧愧言於存亡。谓继体其嗣业。能增辉於前光。居遏密之未几。越礼度而湎荒。普天壤而殒气。必社稷之沦丧。矧吾侪之体国。实启处而匪遑。藉亿兆之一志。固昏极而明彰。谅主尊而民晏。信卜祚之无疆。国既危而重构。家已衰而载昌。获扶颠而休否。冀世道之方康。朝褒功以疏爵。只命服於西蕃。奏箫管之嘈囋。拥朱旄之赫煌。临八方以作镇。响文武之桓桓。厉薄弱以为政。实忘食於日旰。岂申甫之敢慕。庶惟宋之屏翰。甫逾历其三稔。实周回其未再。岂有虑於内。其云裁。痛夹辅之二宰。并加辟而靡贷。哀弱息之从祸。悲发中而心痗。伊荆汉之良彦。逮文武之子民。见忠贞而弗亮。睹理屈而莫申。皆义概而同愤。咸荷戈而竞臻。浮舳舻之奕奕。陈车骑之辚辚。观人和与师整。谓兹兵其谁陈。庶亡魂之雪怨。反泾渭於彝化。齐轻舟於江曲。殄锐敌其皆湮。勒陆徒於白水。寇无反於只轮。气扔捷而益壮。威既肃而弥振。嗟时哉之不与。迕风雨以逾旬。我谋战而不克。彼继奔其蹑尘。乏智勇之奇正。忽孟明而是遵。苟成败其有数。岂怨天而尤人。恨矢石之未竭。遂摧师而覆陈。诚得丧之所遭。固当之其无吝。痛而怀之弱子。横遭罹之殃衅。智未穷而事倾。力未极而莫振。誓同尽於锋镝。我怯劣而愆信。愍弟侄之何辜。实五咎之所婴。谓九夷之可处。思致免以全生。嗟性命之难遂。乃窘绁於边亭。亦何忤於天地。备艰危而是丁。我闻之於昔诰。功弥高而身戚。霍芒刺而幸免。卒倾宗而灭族。周叹贵於岳吏。终下审而靡鞠。虽明德之大贤。亦不免於残戮。怀今惮而忍人。忘向惠而莫复。绩无赏而震主。将何方以自牧。非砏石之图照。孰违祸以取福。箸殷鉴认自古。岂独叹於季叔。能安亲而扬名。谅见称於先哲。保归全而终孝。伤在余而皆缺。辱历世之平素。忽盛满而倾灭。惟烝尝与洒埽。痛一朝而永绝。问其谁而为之。实孤人之险戾。罪有逾於丘山。虽百死其何雪。羁角偃兮衡闾。亲朋交兮平义。虽履尚兮不一。隆分好兮情寄。俱惮耕兮从禄。睹世道兮艰诐。规志局兮功名。每谓之兮为易。今定谥兮阖棺。惭明智兮昔议。虽待尽兮为耻。嗟原颜兮靡寘。长揖兮数子。谢尔兮明智。百龄兮浮促。终焉兮斟克。卧尽兮斧斤。理命兮同得。世安彼兮非此。岂晓分兮辨惑。御庄生之达言。请承风以为则。

　　【连句诗】

　　

　　功遂侔昔人。保退无智力。既涉太行险。斯路信难陟。

　　谢世基

　　【连句诗】

　　

　　伟哉横海鲸。壮矣垂天翼。一旦失风水。翻为蝼蚁食。

　　郑鲜之

　　〈鲜之。字道子。开封人。初仕晋。为辅国主簿。武帝受禅。迁太常、都官尚书。元嘉三年。为尚书右仆射。四年卒。时年六十四。有集二十卷。〉

　　【行经张子房庙诗】

　　七雄裂周纽。道尽鼎亦沦。长风晦昆溟。潜龙动泗滨。紫烟翼丹虬。灵媪悲素鳞。

　　范泰

　　〈泰。字伯伦。南阳顺阳人。晋豫章太守甯子。晋太元初为太学博士。出为天门太守。义熙初。荆州刺史司马休之以为长史、南郡太守。入为黄门郎、御史中丞。出为东阳太守。累迁尚书兼司空。宋受禅。拜金紫光禄大夫。元嘉三年。进侍中、左光禄大夫、国子祭酒。五年卒。年七十四。有集二十卷。〉

　　【经汉高庙诗】

　　啸吒英豪萃。指挥五岳分。乘彼道消势。遂廓宇宙氛。重瞳岂不伟。奋臂腾群雄。壮力拔高山。猛气烈迅风。恃勇终必挠。道胜业自隆。

　　【鸾鸟诗】

　　昔罽宾王结罝峻卯之山。获一鸾鸟。王甚爱之。欲其鸣而不致也。乃饰以金樊。飨以珍羞。对之愈戚。三年不鸣。其夫人曰：尝闻鸟见其类而后鸣。何不县镜以映之。王从其意。鸾睹形悲鸣。哀响冲霄。一奋而绝。嗟乎。兹禽何情之深。昔钟子破琴於伯牙。匠石韬斤於郢人。盖悲妙赏之不存。慨神质於当年耳。矧乃一举而殒其身者哉。悲夫。乃为《诗》曰：

　　神鸾栖高梧。爰翔霄汉际。轩翼飏轻风。清响中天厉。外患难预谋。高罗掩逸势。明镜悬高堂。顾影悲同契。一激九霄音。响流形已毙。

　　【九月九日诗】

　　劲风肃林阿。鸣雁惊时候。篱菊熙寒藂。竹枝不改茂。

　　【诗】

　　

　　枉生竟何豫。未云倏已老。华发飘悴容。若虑栖怀抱。畴昔少年时。皆以归大造。

　　【咏雪诗】

　　王山亘野。琼林分道。

　　【赠袁湛谢混诗】

　　

　　亦有后出隽。离群颇骞翥。  
　 

　　谢灵运

　　〈灵运。小名客儿。陈郡阳夏人。晋车骑将军谢玄孙。太元末。袭封康乐公。为琅邪王大司马参军。刘毅镇姑熟。以为抚军记室参军。毅镇江陵。又以为卫军从事中郎。毅诛。武帝版为太尉参军。宋国建。迁相国从事中郎。宋受禅。降爵为侯。起为散骑常侍。转太子左卫率。少帝即位。出为永嘉太守。文帝即位。徵为秘书监。迁侍中。寻引病东归。以游宴免官。起为临川内史。后为有司所纠。兴兵叛。禽付广州。元嘉十年。诏就广州弃市。年四十九。有《晋书》三十六卷、集二十卷。〉

　　【乐府】

　　【善哉行】

　　阳谷跃升。虞渊引落。景曜东隅。蜿晚西薄。三春燠敷。九秋萧索。凉来温谢。寒往暑却。居德斯颐。积善嬉谑。阴灌阳丛。凋华堕萼。欢去易惨。悲至难铄。击节当歌。对酒当酌。鄙哉愚人。戚戚怀瘼。善哉达士。滔滔处乐。

　　【陇西行】

　　昔在《老子》。至理成篇。柱小倾大。绠短绝泉。鸟之栖游。林檀是闲。韶乐牢膳。岂伊攸便。胡为乖枉。从表方圆。耿耿僚志。慊慊丘园。善歌以咏。言理成篇。

　　【日出东南隅行】

　　柏梁冠南山。桂宫燿北泉。晨风拂幨幌。朝日照闺轩。美国人卧屏席。怀兰秀瑶璠。皎洁秋松气。淑德春景暄。

　　【长歌行】

　　倏烁夕星流。昱奕朝露团。粲粲乌有停。泫泫岂暂安。徂龄速飞电。颓节骛惊湍。览物起悲绪。顾已识忧端。朽貌改鲜色。悴容变柔颜。变改苟催促。容色乌盘桓。亹亹衰期迫。靡靡壮志阑。既惭臧孙慨。复愧杨子叹。寸阴果有逝。尺素竟无观。幸赊道念戚。且取长歌欢。

　　【苦寒行】

　　岁岁层冰合。纷纷霰雪落。浮阳减清晖。寒禽叫悲壑。饥爨烟不兴。渴汲水枯涸。

　　【又】

　　樵苏无夙饮。凿冰煮朝餐。悲矣采薇唱。苦哉有馀酸。

　　【豫章行】

　　短生旅长世。恒觉白日欹。览镜睨颓容。华颜岂久期。苟无回戈术。坐观落崦嵫。

　　【相逢行】

　　

　　行行即长道。道长息班草。邂逅赏心人。与我倾怀抱。夷世信难值。忧来伤人。平生不可保。阳华与春渥。阴柯长秋槁。心慨荣去速。情苦忧来早。日华难久居。忧来伤人。谆谆亦至老。亲党近恤庇。昵君不常好。九簇悲素霰。三良怨黄鸟。迩朱白即赪。忧来伤人。近缟洁必造。水流理就湿。火炎同归燥。赏契少能谐。断金断可宝。各计莫适从。万端信纷绕。巢林宜择木。结友使心晓。心晓形迹略。略迩谁能了。相逢既若旧。忧来伤人。片言代纻缟。

　　【折杨柳行】

　　

　　骚屑出穴风。挥霍见日雪。飕飕无久摇。皎皎几时洁。未觉泮春冰。已复谢秋节。空对尺素迁。独视寸阴灭。否桑未易系。泰茅难重拔。桑茅迭生运。语默寄前哲。

　　【泰山吟】

　　岱宗秀维岳。崔崒刺云天。岝崿既崄巇。触石辄芊绵。登封瘗崇坛。降禅藏肃然。石闾何晻蔼。明堂秘灵篇。

　　【君子有所思行】

　　总驾越钟陵。还顾望京畿。踯躅周名都。游目倦忘归。市鄽无厄室。世族有高闱。密亲丽华苑。轩薨饰通逵。孰是金张乐。谅由燕赵诗。长夜恣酣饮。穷年弄音徽。盛往速露坠。衰来疾风飞。馀生不欢娱。何以竟暮归。寂寥曲肱子。瓢饮疗朝饥。所秉自天性。贫富岂相讥。

　　【悲哉行】

　　

　　萋萋春草生。王孙游有情。差池燕始飞。夭袅桃始荣。灼灼桃悦色。飞飞燕弄声。檐上云结阴。涧下风吹清。幽树虽改观。终始在初生。松茑欢蔓延。棹葛欣虆萦。眇然游宦子。晤言时未并。鼻感改朔气。眼伤变节荣。侘傺岂徒然。澶漫绝音形。风来不可托。鸟去岂为听。

　　【会吟行】

　　六引缓清唱。三调伫繁音。列筵皆静寂。咸共耹会吟。会吟自有初。请从文命敷。敷绩壶冀始。刊木至江汜。列宿炳天文。负海横地理。连峰竞千仞。背流各百里。滮池溉粳稻。轻云暧松杞。两京愧佳丽。三都岂能似。层台指中天。高墉积崇雉。习燕跃广途。鹢首戏清沚。肆呈窈窕容。路曜娟子。自来弥世代。贤达不可纪。句践善废兴。越叟识行止。范蠡出江湖。梅福入城市。东方就旅逸。梁鸿去桑梓。牵缀书士风。辞殚意未已。

　　【缓歌行】

　　飞客结灵友。凌空萃丹丘。习习和风起。采采彤云浮。娥皇发湘浦。霄明出河洲。宛宛连螭辔。裔裔振龙旒。

　　【燕歌行】

　　孟冬初寒节气成。悲风入闺霜依庭。秋蝉噪柳燕辞楹。念君行役怨边城。君何崎岖久徂征。岂无膏沐感鹳鸣。对君不乐泪沾缨。辟窗开幌弄秦筝。调弦促柱多哀声。遥夜明月鉴帷屏。谁知河汉浅且清。展转思服悲明星。

　　【鞠歌行】

　　德不孤兮必有邻。唱和之契冥相因。譬如虬虎兮来风云。亦如形声影响陈。心欢赏兮岁易沦。隐玉藏彩畴识真。叔牙显。夷吾亲。郢既殁。匠寝斤。览古籍。信伊人。永言知已感良辰。

　　【顺东西门行】

　　出西门。眺云间。挥斤扶木坠虞泉。信道人。鉴徂川。思乐暂舍誓不旋。闵九九。伤牛山。宿心载违徒昔言。竞落运。务颓年。招命侪好相追牵。酌芳酤。奏繁弦。惜寸阴。情固然。

　　【上留田行】

　　薄游出彼东道。上留田。薄游出彼东道。上留田。循听一何矗矗。上留田。澄川一何皎皎。上留田。悠哉逷矣征夫。上留田。悠哉逷矣征夫。上留田。两服上阪电游。上留田。舫舟下游飙驱。上留田。此别既久无适。上留田。此别既久无适。上留田。寸心系在万里。上留田。尺素遵此千夕。上留田。秋冬迭相去就。上留田。秋冬迭相去就。上留田。素雪纷纷鹤委。上留田。清风飚飚入袖。上留田。岁云暮矣增忧。上留田。岁云暮矣增忧。上留田。诚知运来讵抑。上留田。熟视年往莫留。上留田。

　　【诗】

　　【三月三日侍宴西池诗】

　　详观记牒。鸿荒莫传。降及云鸟。曰圣则天。虞承唐命。周袭商艰。江之永矣。皇心惟眷。矧乃暮春。时物芳衍。滥觞逶迤。周流兰殿。礼备朝容。乐阕夕宴。

　　【赠从弟弘元诗】从弟弘元。为骠骑记室参军。义熙十一年十月十日。从镇江陵。赠以此诗。

　　毖彼明泉。馥矣芳荑。扬晔神皋。澂清灵谿。灼灼吾秀。徽美是谐。誉必德昭。志由业栖。

　　憩凤于林。养龙在泉。舍潜就跃。假云翔天。饪以味变。台以明宣。言辞戚朝。聿来鼎藩。

　　昔尔同事。谓予偕征。暌合无朕。聚散有情。我端北署。子腾南溟。申非授乖。饮泪凄声。

　　缅邈荆巫。杳翳江湍。三千既旷。繇役实难。想像微景。延伫音翰。因云往情。感风来叹。

　　寝处燕说。指辰忌薄。仳离未几。节至采获。静念霜繁。长怀景落。人道分虑。前期靡托。

　　视听易狎。冲用难本。违真一差。顺性谁卷。颜子悔伤。蘧生化善。心愧虽厚。行迷未远。平生结诚。久要罔转。警掉候风。侧望双反。

　　【答中书诗】

　　悬圃树瑶。昆山挺玉。流采神皋。列秀华岳。休哉美宝。擢颖昌族。灼灼风徽。采采文牍。

　　伊昔昆弟。敦好闾里。我暨我友。均尚同耻。仰仪前修。绸缪儒史。亦有暇日。啸歌宴喜。

　　聚散无期。乖仳易端。之子名扬。鄙夫忝官。素质成漆。巾褐惧兰。迁流推薄。云胡不叹。

　　中予备列。子赞时庸。偕直东署。密勿游从。彼美显价。煌煌逸踪。振迹鼎朝。翰飞云龙。

　　嗟兹飘转。随流如萍。台岳崇观。僚士惟明。璅々下陪。从公于征。溯江践汉。自徐徂荆。

　　契阔北京。劬劳西郢。守官末局。年月已永。孰是疲劣。逢此多。厚颜既积。在志莫省。

　　凄凄离人。惋乖悼己。企伫好音。倾渴行李。矧乃良朋。贻我琼玘。久要既笃。平生盈耳。申复情言。欣叹起。保用托诚。寄之吾子。

　　在昔先师。任诚师天。刻意岂高。江海非闲。守道顺性。乐兹丘园。偕友之唱。敬悦在篇。霜露荏苒。日月如捐。相望式遄。言归言旋。

　　【赠从弟弘元时为中军功曹住京诗】

　　於穆冠族。肇自有姜。峻极诞灵。伊源降祥。贻厥不已。历代流光。迈矣夫子。允迪清芳。

　　昔闻兰金。载美典经。曾是朋从。契合性情。我违志概。显藏无成。畴鉴予心。托之吾生。

　　维翰孔务。明时劳止。我求髦俊。以作僚士。佥曰尔谐。俾蕃是纪。逝将去我。言念北鄙。

　　契阔群从。缱绻游娱。历时阅岁。寒暑屡徂。接席密处。同轸修衢。孰云异对。翔集无殊。

　　子既祗命。饯此离襟。良会难期。朝光易侵。人之执情。Ａ２９景悼心。分手遵渚。倾耳淑音。

　　【赠安成诗】

　　时文前代。徽猷系从。於迈吾子。诞俊华宗。明发迪吉。因心体聪。微言是赏。斯文以崇。

　　用舍谁阶。宾名相传。秘丘发轸。千里知贤。抚翼宰朝。翰飞戚蕃。佐道以业。淑问聿宣。

　　相彼景响。有比表声。始云同宗。终焉友生。棠棣隆亲。頍弁鉴情。缅邈岁月。缱绻平生。

　　明政敦化。矜恤载怀。用掇良彦。循我人黎。江既永矣。服亦南畿。解袂告离。云往风飞。

　　挥手未几。钻燧推斥。青春屏辔。素秋系迹。媚彼时渔。恋此分拆。我劳行久。实获予戚。

　　昔在先道。垂诰亨鲜。亦曰于豹。调和韦弦。清静有默。平正无偏。钦隆令绩。尉沃愿言。

　　驽不逮骏。莸不间薰。三省朽质。再沾庆云。仰惭蓼萧。俯惕惟尘。将拭旧褐。劫来虚汾。畴咨亮款。敬告在文。

　　【答谢谘议诗】

　　玉衡迅驾。四节如飞。急景西驰。奔浪赴沂。英华始玩。落叶已稀。惆怅衡皋。心焉有违。

　　告离甫尔。荏冉回周。怀风感迁。思我良畴。岂其无人。莫与好仇。孰曰晏安。神往形留。

　　感昔戎行。远暨西垠。黾勉于役。不敢告勤。尔亦同事。契阔江汶。庶同支离。攘臂解纷。

　　鸣鹄在阴。自幽必显。既曰有声。因风易演。逶迤云阁。司帝之典。蔚彼遗藉。如莹如洗。

　　齐仲善交。在久弥敬。自我之遘。一遇而定。於穆谢生。以和缮性。有言属耳。有文在咏。

　　寡弱多幸。逢兹道泰。荷荣西荒。晏然解带。翦削前识。任此天籁。人既遇矣。何惧何害。

　　搔首北眷。清对未从。瞻云累叹。思御风。良愿易违。嘉乐难逢。微我无衣。温凉谁同。

　　古人善身。实畏斯名。缘督何贵。卷耀藏馨。九言之赠。实由未冥。片音或重。玙璠可轻。

　　【述祖德诗二首】

　　达人贵自我。高情属天云。兼抱济物性。而不缨垢氛。段生藩魏国。展季救鲁民。弦高犒师。仲连却秦军。临组乍不緤。对珪宁肯分。惠物辞所赏。励志故绝人。苕苕历千载。遥遥播清尘。清尘竟谁嗣。明哲垂经纶。委讲辍道论。必服康世屯。屯难既云康。尊主隆斯民。中原昔丧乱。丧乱岂解已。崩腾永嘉末。逼迫太元始。河外无反正。江介有　圯。万帮咸震慑。横流赖君子。拯溺由道情。龛暴资神理。秦赵欣来苏。燕魏迟文轨。贤相谢世运。远图因事止。高揖七州外。拂衣五湖里。随山疏浚潭。傍严艺枌梓。遗情舍尘物。贞观丘壑美。

　　【九日从宋公戏马台集送孔令诗】

　　季秋边朔苦。旅雁违霜雪。凄凄阳卉腓。皎皎寒潭吉。良辰感圣心。云旗兴暮节。鸣葭戾朱宫。兰卮献时哲。饯宴光有孚。和乐隆岁时，在宥天下理。吹万群方悦。归客遂海隅。脱冠谢朝列。弭棹薄枉渚。指景待乐游。河流有急澜。浮骖无缓辙。岂伊川途念。宿心愧将别。彼美丘园道。喟焉伤薄劣。

　　【彭城宫中直感岁暮诗】

　　草草眷徂物。契契矜岁殚。楚艳起行戚。吴趋绝归欢。修带缓旧裳。素鬓改朱颜。晚暮悲独坐。鸣鶗歇春兰。

　　【从游京口北固应诏诗】

　　玉玺戒诚信。黄屋示崇高。事为名教用。道以神理超。昔闻汾水游。今见尘外镳。鸣笳发春渚。税銮登山椒。张组眺倒景。列筵瞩归潮。远严映兰薄。白日丽江皋。原隰荑绿柳。墟囿散红桃。皇心美阳泽。万象咸光昭。顾己枉维絷。抚志惭场苗。工拙各所宜。终以反林巢。曾是萦旧想。览物奏长谣。

　　【永初三年七月十六日之郡初发都诗】

　　述职期阑暑。理棹变金素。秋岸澄夕阴。火旻团朝露。辛苦谁为情。游子值颓暮。爱似庄念昔。久敬曾存故。如何怀土心。持此谢远度。李牧愧长袖。却克惭躧步。良时不见遗。丑状不成恶。曰余亦支离。依方早有慕。生幸休明世。亲蒙英达顾。空班赵氏璧。徒乖魏王瓠。从来渐二纪。始得傍归路。将穷山海迹。永绝赏心悟。

　　【邻里相送至方山诗】

　　只役出皇邑。相期憩瓯越。解缆及流潮。怀旧不能发。析析就衰林。皎皎明秋月。含情易为盈。遇物难可歇。积痾谢生虑。寡欲罕所阙。资此永幽栖。岂伊年岁别。各勉日新志。音尘慰寂蔑。

　　【过始宁墅诗】

　　束发怀耿介。逐物遂推迁。违志似如昨。二纪及兹年。缁磷谢清旷。疲薾惭贞坚。拙疾相倚薄。还得静者便。剖竹守沧海。枉帆过旧山。山行穷登顿。水涉尽洄沿。岩峭岭稠叠。洲萦渚连绵。白云抱幽石。绿筱媚清涟。葺宇临回江。筑观基曾巅。挥手告乡曲。三载期归旋。且为树枌槚。无令孤愿言。

　　【富春渚诗】

　　宵济渔浦潭。旦及富春郭。定山缅云雾。赤亭无淹薄。逆流触惊急。临圻阻参错。亮乏伯昏分。险过吕梁壑。洊至宜便习。兼山贵止托。平生协幽期。沦踬困微弱。久露干禄请。始果远游诺。宿心渐申写。万事俱零落。怀抱既昭旷。外物徒龙蠖。

　　【七里濑诗】

　　羁心积秋晨。晨积展游眺。孤客伤逝湍。徒旅苦奔峭。石浅水潺湲。日落山照曜。荒林纷沃若。哀禽相叫啸。遭物悼迁斥。存期得要妙。既秉上皇心。岂屑末代诮。目睹严子濑。想属任公钓。谁谓古今殊。异代可同调。

　　【晚出西谢堂诗】

　　步出西城门。遥望城西岑。连鄣叠巘崿。青翠杳深沉。晓霜枫叶丹。夕曛岚气阴。节往戚不浅。感来念已深。羁雌恋旧侣。迷鸟怀故林。含情尚劳爱。如保离赏心。抚镜华缁鬓。揽带缓促衿。安排徒空言。幽独赖鸣琴。

　　【登池上楼诗】

　　潜虬媚幽姿。飞鸿响远音。薄霄愧云浮。栖川怍渊沈。进德智所拙。退耕力不任。狥禄反穷海。卧痾对空林。衾枕昧节候。褰开暂窥临。倾耳聆波澜。举目眺岖嵚。初景革绪风。新阳改故阴。池塘生春草。园柳变鸣禽。祁祁伤豳歌。萋萋感楚吟。索居易永久。离群难处心。持操岂独古。无闷徵在今。

　　【游南亭诗】

　　时竟夕澄霁。云归日西驰。密林含馀清。远峰隐半规。久痗昏垫苦。旅馆眺郊歧。泽兰渐被径。芙蓉始发池。未厌青春好。已观朱明移。戚戚感物叹。星星白发垂。药饵情所止。衰疾忽在斯。逝将候秋水。息晃偃旧崖。我志谁与亮。赏心惟良知。

　　【游赤石进帆海诗】

　　首夏犹清和。芳草亦未歇。水宿淹晨暮。阴霞屡兴没。周览倦瀛堧。况乃陵穷发。川后时安流。天吴静不发。扬帆采石华。挂席拾海月。溟涨无端倪犯。虚舟有超越。仲连轻齐组。子牟眷魏阙。矜名道不足。适已物可忽。请附任公言。终然谢天伐。

　　【登江中孤屿诗】

　　江南倦历览。江北旷周旋。怀新道转回。寻异景不延。乱流趋孤屿。孤屿媚中川。云日相辉映。空水共澄鲜。表灵物莫赏。蕴真谁为传。想像昆山姿。缅邈区中缘。始信安期术。得尽养生年。

　　【登永嘉绿嶂山诗】

　　裹粮杖轻策。怀迟上幽室。行源迳转远。距陆情未毕。澹潋结寒姿。团栾润霜质。涧委水屡迷。林迥严逾密。眷西谓初月。顾东疑落日。践夕奄昏曙。蔽翳皆周悉。蛊上贵不事。履二美贞吉。幽人常坦步。高尚邈难匹。颐阿竟何端。寂寂寄抱一。恬如既已交。缮性自此出。

　　【郡东山望溟海诗】

　　开春献初岁。白日出悠悠。荡志将愉乐。瞰海庶忘忧。策马步兰皋。緤控息椒丘。采蕙遵大薄。搴若履长洲。白花皜阳林。紫晔春流。非徒不弭忘。览物情弥遒。萱苏始无慰。寂寞终可求。

　　【游岭门山诗】

　　西京谁修政。龚汲称良吏。君子岂定所。清尘虑不嗣。早莅建德乡。民怀虞芮意。海岸常寥寥。空馆盈清思。协以上冬月。晨游肆所喜。千圻邈不同。万岭状皆异。威摧三山峭。瀄汨两江驶。渔舟岂安流。樵拾谢西芘。人生谁云乐。贵不屈所志。

　　【石室山诗】

　　清旦索幽异。放舟越垌郊。莓莓兰渚急。藐藐苔岭高。石室冠林陬。飞泉发山椒。虚泛径千载。峥嵘非一朝。乡村绝闻见。樵苏限风霄。微戎无远览。总笄羡升乔。灵域久韬隐。如与心赏交。合欢不容言。摘芳弄寒条。

　　【登石室饭僧诗】

　　迎旭凌绝嶝。映泫归溆浦。钻燧断山木。掩岸域石户。结驾非丹薨。藉田资宿莽。同游息心客。暧然若可睹。清霄飏浮烟。空林响法鼓。忘怀狎鸥。摄生驯兕虎。望岭眷灵鹫。延心念净土。若乘四等观。永拔三界苦。

　　【登上戍石鼓山诗】

　　旅人心长久。忧忧自相接。故乡路遥远。川陆不可涉。汩汩莫与娱。发春托登蹑。欢愿既无并。戚虑庶有协。极目睐左阔。回顾眺右狭。日末涧增波。云生岭逾叠。白芷竞新苕。绿苹齐初叶。摘芳芳靡谖。愉乐乐不燮。佳期缅无像。骋望谁云惬。

　　【石壁立招提精舍诗】

　　四城有顿踬。三世无极已。浮欢昧眼前。沉照贯终始。壮龄缓前期。颓年迫暮齿。挥霍梦幻顷。飘忽风电起。良缘迨未谢。时逝不可俟。敬拟灵鹫山。尚想祗洹轨。绝溜飞庭前。高林映窗里。禅室栖空观。讲宇析妙理。

　　【石壁精舍还湖中作诗】

　　昏旦变气候。山水含清晖。清晖能娱人。游子憺忘归。出谷日尚早。入舟阳已微。林壑敛暝色。云霞收夕霏。芰荷迭映蔚。蒲稗相因依。披拂趋南迳。愉悦偃东扉。虑澹物自轻。意惬理无违。寄言摄生客。试用此道推。

　　【登石门最高顶诗】

　　晨策寻绝壁。夕息在山栖。疏峰抗高馆。对岭临回溪。长林罗户穴。积石拥阶基。连严觉路塞。密竹使径迷。来人忘新术。去子惑故蹊。活活夕流驶。噭々夜猿啼。沈冥岂别理。守道自不携。心契九秋Ａ３１。目玩三春荑。居常以待终。处顺故安排。惜无同怀客。共登青云梯。

　　【石门新营所住四面高山回溪】石濑茂林修竹诗

　　跻险筑幽居。披云卧石门。苔滑谁能步。葛弱岂可扪。袅袅秋风过。萋萋春草繁。美人游不还。佳期何由敦。芳尘凝瑶席。清醑满金樽。洞庭空波澜。桂枝徒攀翻。结念属霄汉。孤景莫与谖。俯濯石下潭。俯看条上猿。早闻夕飚急。晚见朝日暾。崖倾光光难留。林深响易奔。感往虑有复。理来情无存。庶持乘日车。得以慰营魂。匪为众人说。冀与智者论。

　　【从斤竹涧越岭溪行诗】

　　猿鸣诚知曙。谷幽光未显。严下云方合。花上露犹泫。逶迤傍隈隩。迢递陟陉岘。过涧既厉急。登栈亦陵缅。川渚屡径复。乘流玩回转。苹萍泛沉深。菰蒲冒清浅。企石挹飞泉。攀林摘叶卷。想见山阿人。薜萝若在眼。握兰勤徒结。折麻心莫展。情用赏为美。事昧竟谁辨。观此遗物虑。一悟得所遣。

　　【过白岸亭诗】

　　拂衣遵沙垣。缓步入蓬屋。近涧涓密石。远山映疏木。空翠难强名。渔钓易为曲。援萝临青崖。春心自相属。交交止栩黄。呦呦食萍鹿。伤彼人百哀。嘉尔承筐乐。荣悴迭去来。穷通成休慽。未若长疏散。万事恒抱朴。

　　【石门岩上宿诗】

　　朝搴苑中兰。畏彼霜下歇。暝还云际宿。弄此石上月。鸟鸣识夜栖。木落知风发。异音同至听。殊响俱清越。妙物莫为赏。芳醑谁与伐。美人竟不来。阳阿徒晞发。

　　【行田登海口盘屿山诗】

　　羁苦孰云慰。观海藉朝风。莫辨洪波极。谁知大壑东。依稀采菱歌。仿佛含嚬容。遨游碧沙渚。游衍丹山峰。

　　【白石严下径行田诗】

　　小邑居易贫。灾年民无生。知浅惧不周。爱深忧在情。旧业横海外。芜秽积颓龄。饥馑不可久。甘心务经营。千顷带远堤。万里泻长汀。洲流涓浍合。连统塍埒并。虽非楚宫化。荒阙亦黎萌。虽非郑白渠。每岁望东京。天鉴傥不孤。来兹验微诚。

　　【斋中读书诗】

　　昔途游京华。未尝废丘壑。矧乃归山川。心迹双寂寞。虚馆绝诤讼。空庭来鸟雀。卧疾丰暇豫。翰墨时间作。怀抱观古今。寝食展戏谑。既笑沮溺苦。又哂子云阁。执戟亦以疲。耕稼岂云乐。万事难并欢。达生幸可托。

　　【读书斋诗】

　　春事日已歇。池塘旷幽寻。残红被径隧。初绿杂浅深。偃仰倦芳褥。频步忧新阴。谋春不及竟。夏物遽见侵。

　　【命学士讲书诗】

　　卧病同淮阳。宰邑旷武城。弦歌愧言子。清净谢伏生。古人不可攀。何以报恩荣。时往岁易周。聿来政无成。曾是展予心。招学讲群经。铄金既云刃。凝土亦能鉶。望尔志尚隆。远嗣竹箭声。敢谓荀氏训。且布兰陵情。待罪岂久期。礼乐俟贤明。

　　【种桑诗】

　　诗人陈条柯。亦有美攘剔。前修为谁故。后事资纺绩。常佩知方诫。愧微富教益。浮阳骛嘉月。艺桑迨间隙。疏栏发近郛。长行达广场。旷流始毖泉。湎途犹跬迹。俾此将长成。慰我海外役。 

　　谢灵运

　　【初去郡诗】

　　彭薛裁知耻。贡公未遗荣。或可优贪竞。岂足称达生。伊余秉微尚。拙讷谢浮名。庐园当栖岩。卑位代躬耕。顾已虽自许。心迹犹未并。无庸方周任。有疾像长卿。毕娶类尚子。薄游似邴生。恭承古人意。促装返柴荆。牵丝及元兴。解龟在景平。负心二十载。认今废将迎。理棹遄还期。遵渚骛修垌。溯溪终水涉。登岭始山行。野旷沙岸净。天高秋月明。憩石挹飞泉。攀林搴落英。战胜臞者肥。鉴止流归停。即是羲唐化。获我击壤情。

　　【北亭与吏民别诗】

　　刀笔愧张杜。弃繻惭终军。贵史寄子长。爱赋托子云。昔值休明初。以此预人群。常呼城旁道。更歌忧逸民。犹抱见素朴。兼勉拥来勤。定自征伐檀。亦已验惟尘。晚末牵馀荣。憩泊瓯海滨。时易速还周。德乏勤济振。眷言徒矜伤。靡术谢经纶。矧乃卧沈疴。针石苦微身。行久怀邱窟。景昃感秋旻。旻秋有归棹。昃景无淹津。前期眇已往。后会邈无因。贫者缺所赠。风寒护尔身。

　　【田南树园激流植楥诗】

　　樵隐俱在山。由来事不同。不同非一事。养痾亦园中。中园屏氛杂。清旷招远风。卜室倚北阜。启扉面南江。激涧代汲井。插槿当列墉。群木既罗户。众山亦当窗。靡迤趋下田。迢递瞰高峰。寡欲不期劳。即事罕人功。唯开蒋生径。永怀求百踪。赏心不可忘。妙善冀能同。

　　【於南山往北山经湖中瞻眺诗】

　　朝旦发阳崖。景落憩阴峰。舍舟眺回渚。停策倚茂松。侧迳既窈窕。环洲亦玲珑。俯视乔木杪。仰聆大壑淙。石横水分流。林密蹊绝踪。解作竟何感。升长皆丰容。初篁苞绿箨。新蒲含紫茸。海鸥戏春岸。天鸡弄和风。抚化心无厌。览物眷弥重。不惜去人远。但恨莫与同。孤游非情叹。赏废理谁通。

　　【南楼中望所迟客诗】

　　杳杳日西颓。漫漫长路迫。登楼为谁思。临江迟来客。与我别所期。期在三五夕。圆景早已满。佳人殊未适。即事怨睽携。

　　感物方凄戚。孟夏非长夜。晦明如岁隔。瑶华未堪折。兰苕已屡摘。路阻莫赠问。云何慰离析。搔首访行人。引领冀良觌。

　　【山家诗】

　　中为天地物。今为鄙夫有。

　　【庐陵王墓下作诗】

　　晓月发云阳。落日次朱方。含凄泛广川。洒泪眺连冈。眷言怀君子。沉痛切中肠。道消结愤懑。运开申悲凉。神期恒若存。德音初不忘。徂谢易永久。松柏森已行。延州协心许。楚老惜兰芳。解剑竟何及。

　　抚坟徒自伤。平生疑若人。通蔽互相妨。理感心情恸。定非识所将。脆促良可哀。夭枉特兼常。一随往化灭。安用空名扬。举声泣已沥。长叹不成章。

　　【初至都诗】

　　卧病云高心。爱闲宜静处。寝憩托林石。巢穴顺寒暑。

　　【还旧园作见颜范二中书诗】

　　辞满岂多秩。谢病不待年。偶与张邴合。久欲还东山。圣灵昔回眷。微尚不及宣。何意冲飙激。烈火纵炎烟。焚玉发昆峰。馀燎遂见迁。投沙理既迫。如卬愿亦愆。长与欢爱别。永绝平生缘。浮舟千仞壑。总辔万寻巅。流沫不足险。石林岂为艰。闽中安可处。日夜念归旋。事踬两如直。心惬三避贤。托身青云上。栖严挹飞泉。盛明荡氛昏。贞休康屯邅。殊方感成贷。微物豫采甄。感深操不固。质弱易瓜扳缠。曾是反昔园。语往实款然。

　　曩基即先筑。故池不更穿。果木有旧行。壤石无远延。虽非休憩地。聊取永日闲。卫生自有经。息阴谢所牵。夫子照清素。探怀授往篇。

　　【入东道路诗】

　　整驾辞金门。命旅惟诘朝。怀居顾归云。指途溯行飙。属值清明节。荣华感和韶。陵隰繁绿杞。墟囿粲红桃。鷕鷕翚方雊。纤纤麦垂苗。隐轸邑里密。缅邈江海辽。满目皆古事。心赏贵所高。鲁连谢千金。延州权去朝。行路既经见。愿言寄吟谣。

　　【酬从弟惠连诗】

　　

　　寝瘵谢人徒。灭迹入云峰。严壑寓耳目。欢爱隔音容。永绝赏心望。长怀莫与同。末路值令弟。开颜披心胸。

　　心胸既云披。意得咸在斯。凌涧寻我室。散帙问所知。夕虑晓月流。朝习曛日驰。悟对无厌歇。聚散成分离。

　　分离别西川。回景归东山。别时悲已甚。别后情更延。倾想迟嘉音。果枉济江篇。辛勤风波事。款曲洲渚言。

　　洲渚既淹时。风波子行迟。务协华京想。讵存空谷期。犹复惠来章。只足搅余思。傥若果归言。共陶暮春时。

　　暮春虽未交。仲春善游遨。山桃发红萼。野蕨渐紫苞。嘤鸣

　　已悦豫。幽居犹郁陶。梦寐伫归舟。释我吝与劳。

　　【登临海峤初发疆中作与从弟惠连可见羊何共和之诗】

　　杪秋寻远山。山远行不近。与子别山阿。含酸赴修畛。中流袂就判。欲去情不忍。顾望脰未悁。汀曲舟已隐。

　　隐汀绝望舟。骛棹逐惊流。欲抑一生欢。并奔千里游。日落当栖薄。系缆临江楼。岂惟夕情敛。忆尔共淹留。

　　淹留昔时欢。复增今日叹。兹情已分虑。况乃协悲端。秋泉鸣北涧。哀猿响南峦。戚戚新别心。凄凄久念攒。

　　攒念攻别心。旦发清溪阴。瞑投剡中宿。明登天姥岑。高高入云霓。还期那可寻。傥遇浮丘公。长绝子徽音。

　　【答谢惠连诗】

　　怀人行千里。我劳盈十旬。别时花灼灼。别后叶蓁蓁。

　　【初发石首城诗】

　　白珪尚可磨。斯言易为缁。遂抱中孚爻。犹劳贝锦诗。寸心若不亮。微命察如丝。日月垂光景。成贷遂兼兹。出宿薄京畿。晨装抟曾飔。重经平生别。再与朋知辞。故山日已远。风波岂还时。迢迢万里帆。茫茫终何之。游当罗浮行。息必庐霍期。越海陵三山。游湘历九嶷。钦圣若旦暮。怀贤亦凄其。皎皎明发心。不为岁寒欺。

　　【道路忆山中诗】

　　采菱调易急。江南歌不缓。楚人心昔绝。越客肠今断。断绝虽殊念。俱为归虑款。存乡尔思积。忆山我愤懑。追寻栖息时，偃卧任纵诞。得性非外求。自己为谁纂。不怨秋夕长。常苦夏日短。濯流激浮湍。息阴倚密竿。怀故叵新欢。含悲忘春暖。凄凄明月吹。恻恻广陵散。殷勤诉危柱。慷慨命促管。

　　【夜发石关亭诗】

　　随山逾千里。浮溪将十夕。鸟归息舟楫。星阑命行役。亭亭晓月映。泠泠朝露滴。

　　【入彭蠡湖口诗】

　　客游倦水宿。风潮难具论。洲岛骤回合。圻岸屡崩奔。乘月听哀狖。浥露馥芳荪。

　　春晚绿野秀。岩高白云屯。千念集日夜。万感盈朝昏。攀崖照石镜。牵叶入松门。三江事多往。九派理空存。灵物Ａ２９珍怪。异人秘精魂。金膏灭明光。水碧缀流温。徒作千里曲。弦绝念弥敦。

　　【入华子冈是麻源第三谷诗】

　　南州实炎德。桂树陵寒山。铜陵映碧涧。石磴泻红泉。既枉隐沦客。亦栖肥遁贤。险径无测度。天路非术阡。遂登群峰首。邈若升云烟。羽人绝仿佛。丹丘徒空筌。图牒复磨灭。

　　碑版谁闻传。莫辨百代后。安知千载前。且申独往意。乘月弄潺湲。恒充俄顷用。岂为古今然。

　　【发归濑三瀑布望两溪诗】

　　我行乘日垂。放舟候月圆。沫江免风涛。涉清弄漪涟。积石竦两溪。飞泉倒三山。亦既穷登陟。荒蔼横目前。窥岩不睹景。披林岂见天。阳鸟尚倾翰。幽篁未为邅。退寻平常时。安知巢穴难。

　　风雨非攸吝。拥志谁与宣。倘有同枝条。此日即千年。

　　【初往新安至桐庐口诗】

　　絺绤虽凄其。授衣尚未至。感节良已深。怀古亦云思。不有千里棹。孰申百代意。远协尚子心。遥得许生计。既及泠风善。又即秋水驶。江山共开旷。云日相照媚。景夕群物清。对玩咸可憙。

　　【登庐山绝顶望诸峤诗】

　　山行非前期。弥远不能辍。但欲淹昏旦。遂复经盈缺。扪壁窥龙池。攀枝瞰乳穴。积峡忽复启。平途俄已。峦陇有合沓。往来无踪辙。昼夜蔽日月。冬夏共霜雪。

　　【初入南城诗】

　　弄波不辍手。玩景岂停目。虽未登云峰。且以欢水宿。

　　【登孤山诗】

　　迥旷沙道开。威纡山径折。波青密林。映丹穴壁。

　　【入竦溪诗】

　　平明发风穴。投宿憩雪巘。初时当薄木。迄今草已搴。

　　【送雷次宗诗】

　　符瑞守边楚。感念凄城壕。志苦离念结。情伤日月慆。

　　【诗】

　　照涧疑阳水。潜穴阴。虽知视听外。用心不可无。

　　【七夕咏牛女诗】

　　火逝首秋节。新明弦月夕。月弦光照户。秋首风入隙。凌峰步曾崖。凭云肆遥脉。徙倚西北庭。竦踊东南觌。纨绮无报章。河汉有骏轭。

　　【岁暮诗】

　　殷忧不能寐。苦此夜难颓。明月照积雪。朔风劲且哀。运往无淹物。年逝觉易催。

　　【拟魏太子邺中集诗八首】

　　建安末。余时在邺宫。朝游夕燕。究欢愉之极。天下良辰美景。赏心乐事。四者难并。今昆弟友朋。二三诸彦。共尽之矣。古来此娱。书籍未见。何者。楚襄王时。有宋玉、唐景。梁孝王时。有邹、枚、严、马。游者美矣。而其主不文。汉武帝时。徐、乐诸才。备应对之能。而雄猜多忌。岂获昭言之适。不诬方将。庶必贤於今日尔。岁月如流。零落将尽。撰文怀人。感往增怆。其辞曰：

　　【魏太子】

　　百川赴巨海。众星环北辰。照灼烂霄汉。遥裔起长津。天地中横溃。家王

　　拯生民。区宇既荡涤。群英必来臻。忝此钦贤性。由来常怀仁。况值众君子。倾心隆日新。论物靡浮说。析理实敷陈。罗缕岂阙辞。窈窕究天人。澄觞满金罍。连榻设华茵。急弦动飞听。清歌拂梁尘。莫言相遇易。此欢信可珍。

　　【王粲】

　　家本秦川。贵公子孙。遭乱流寓。自伤情多。幽厉昔崩乱。桓灵今板荡。伊洛既燎烟。函崤没无象。整装辞秦川。秣马赴楚壤。沮漳自可美。客心非外奖。常叹诗人言。式微何由往。上宰奉皇灵。侯伯咸宗长。云骑乱汉南。宛郢皆扫荡。排雾属盛明。披云对清朗。庆泰欲重叠。公子特先赏。不谓息肩愿。一旦值明两。并载游邺京。方舟泛河广。绸缪清燕娱。寂寥梁栋响。既作长夜饮。岂顾乘日养。

　　【陈琳】

　　袁本初书记之士。故述丧乱事多。

　　皇汉逢迍邅。天下遭氛慝。董氏沦关西。袁家拥河北。单民易周章。窘身就羁勒。岂意事乖己。永怀恋故国。相公实勤王。信能定蝥贼。复睹东都辉。重见汉朝则。馀生幸已多。矧乃值明德。爱客不告疲。饮燕遗景刻。夜听极星烂。朝游穷曛黑。哀哇动梁埃。急触荡幽默。且尽一日娱。莫知古来惑。

　　

　　【徐干】

　　少无宦情。有箕颍之心事。故仕世多素辞。

　　伊昔家临淄。提携弄齐瑟。置酒饮胶东。淹留憩高密。此欢谓可终。外物始难毕。摇荡箕濮情。穷年迫忧栗。末途幸休明。栖集建薄质。已免负薪苦。仍游椒兰室。清论事究万。美话信非一。行觞奏悲歌。永夜系白日。华屋非蓬居。时髦岂余匹。中饮顾昔心。怅焉若有失。

　　【刘桢】

　　卓荦偏人。而文最有气。所得颇经奇。

　　贫居晏里闬。少小长东平。河兖当冲要。沦飘薄许京。广川无逆流。招纳厕群英。北渡黎阳津。南登宛郢城。既览古今事。颇识治乱情。欢友相解达。敷奏究平生。矧荷明哲顾。知深觉察命轻。朝游牛羊下。暮坐括揭鸣。终岁非一日。传卮弄清声。辰事既难谐。欢愿如今并。唯羡肃肃翰。缤纷戾高冥。

　　【应玚】

　　汝颍之士。流离世帮。颇有飘薄之叹。

　　嗷嗷云中雁。举翮自委羽。求凉弱水湄。违寒长沙渚。顾我梁川时。缓步集颍许。一旦逢世难。沦薄恒羁旅。天下昔未定。托身早得所。官渡厕一卒。乌林预艰阻。晚节值众贤。会同庇天宇。列坐荫华榱。金樽盈清醑。始奏延露曲。继以兰夕语。调笑辄酬答。嘲谑无惭沮。倾躯无遗虑。在心良已叙。

　　【阮瑀】

　　管书记之任。故有优渥之言。

　　河洲多少尘。风悲黄云起。金羁相驰逐。联翩何穷已。庆云惠优渥。微薄攀多士。念昔渤海时。南皮戏清沚。今复何曲游。鸣葭泛兰汜。践步陵丹梯。并坐侍君子。妍谈既愉心。哀音信睦耳。倾酤系芳醑。酌言岂终始。自从食蓱来。唯见今日美。

　　【平原侯植】

　　公子不及世事。但美遨游。然颇有忧生之嗟。

　　朝游登凤阁。日暮集华沼。倾柯引弱枝。攀条摘蕙草。徙倚穷骋望。目极尽所讨。西顾太行山。北眺邯郸道。平衢修且直。白杨信袅袅。副君命饮宴。欢娱写怀抱。良游匪昼夜。岂云晚与早。众宾悉精妙。清辞洒兰藻。哀音下回鹄。馀哇彻清昊。中山不知醉。饮德方觉饱。愿以黄发期。养生念将老。

　　【东阳溪中赠答诗二首】

　　可怜谁家妇。缘流洒素足。明月在云间。迢迢不可得。

　　可怜谁家郎。缘流乘素舸。但问情若为。月就云中堕。

　　【作离合诗】

　　古人怨信次。十日眇未央。加我怀缱绻。口脉情亦伤。剧哉归游客。处子忽相忘。

　　【诗】

　　

　　韩亡子房奋。秦帝鲁连耻。本自江海人。忠义感君子。

　　【临终诗】

　　

　　龚胜无馀生。季业有终尽。嵇公理既迫。霍生命亦殒。凄凄后霜柏。纳纳冲风菌。邂逅竟几时。修短非所愍。恨我君子志。不获岩下泯。送心正觉前。斯痛久已忍。唯愿乘来生。怨亲同心朕。

　　【衡山诗】

　　岩下一老翁。四五年少者。衡山采药人。路迷粮亦绝。遇息岩下坐。正见相对说。一老四五少。仙隐不可别。其书非世教。其人必贤哲。

　　【诗】

　　朝发悲猿。暮宿落石。  


　　王韶之

　　〈韶之。字休泰。琅邪临沂人。晋义熙中。除著作郎。武帝受禅。加骁骑将军。少帝时。出为吴兴太守。元嘉十年。徵为祠部尚书。加给事中。十二年。又出守吴兴。其年卒。年五十六。有集二十四卷。〉

　　【赠潘综吴逵举孝廉诗】

　　东宝惟金。南木有乔。发辉曾崖。竦干重霄。美哉兹土。世载英髦。育翮幽林。养音九皋。唐后明敭。汉宗蒲轮。我皇降鉴。思乐怀人。群臣竞荐。旧章惟新。余亦奚贡。曰义与仁。

　　仁义伊在。惟吴惟潘。心积纯孝。事著艰难。投死如归。淑问若兰。吴实履仁。心力偕单。固此苦节。易彼岁寒。霜寻虽厚。松柏丸丸。人亦有言。无善不彰。二子徽猷。弥久弥芳。拔丛出类。景行朝阳。谁谓道遐。弘之则光。咨尔庶士。无然怠荒。

　　江革奉挚。庆禄是荷。姜诗入贡。汉朝咨嗟。勖哉行人。敬尔休嘉。俾是下国。炤辉京华。伊余朽骀。窃服惧盗。无能礼乐。岂暇声教。顺彼康夷。懿德是好。聊缀所怀。以赠二孝。

　　

　　【咏雪离合诗】

　　霰先集兮雪乃零。散辉素兮被檐庭。曲室寒兮朔风厉。州陆涸兮群籁鸣。

　　谢惠连

　　〈惠连。丹阳尹方明子。谢灵运族弟。元嘉元年为彭城王义康法曹参军。十年卒。年三十七。有集六卷。〉

　　【秋胡行】

　　春日迟迟。桑何萋萋。红桃含夭。绿柳舒荑。邂逅粲者。游渚戏蹊。华颜易改。良愿难谐。

　　系风捕影。诚知不得。念彼奔波。意眠回惑。汉女倏忽。洛神飘扬。空勤交甫。

　　徒劳陈王。

　　【陇西行】

　　运有荣枯。道有舒屈。潜保黄裳。显服朱黻。谁能守静。弃华辞荣。穷谷是处。考槃是营。千金不回。百代传名。厥包者柚。忘忧者萱。何为有用。自乖中原。实摘柯摧。叶殒条烦。

　　【陇西行】

　　未若蔽牛。永保液瞒。嗟我君子。勖尔何言。

　　【豫章行】

　　轩帆逆遥路。薄送瞰遐江。舟车理殊缅。密友将远从。九进而乐同润。二华念分峰。集欢岂今发。离叹自古钟。促生靡缓期。迅景无迟踪。缁发迫多素。憔悴谢华蘴。婉娩寡留晷。

　　窈窕闭淹龙。如何阻行止。愤愠结心胸。既微达者度。欢戚谁能封。愿子保淑慎。良讯代徽容。

　　【塘上行】

　　芳萱秀陵阿。菲质不足营。幸有忘忧用。移根托君庭。垂颖临清池。擢彩仰华甍。沾渥云雨润。葳蕤吐芳馨。愿君眷倾叶。留景惠馀明。

　　【却东西门行】

　　慷慨发相思。惆怅恋音徽。四节竞阑候。六龙引颓机。

　　人生随时变。迁化焉可祈。百年难必保。千虑盈怀之。

　　【长安有狭邪行】

　　纪郢有通逵。通逵并轩车。帟帟雕轮驰。轩轩翠盖舒。撰策之五尹。振辔从三闾。推剑冯前轼。鸣佩专后舆。

　　【从军行】

　　赵骑驰四牡。吴舟浮三翼。弓矛有恒用。殳鋋无暂息。

　　【燕歌行】

　　四时推迁迅不停。三秋萧瑟叶辞茎。飞霜被野雁南征。念君客游羁思盈。何为淹留无归声。爱而不见伤心情。朝日潜辉华灯明。林鹊同栖渚鸿并。接翮偶羽依蓬瀛。仇依旅类相和鸣。余独何为志无成。忧缘

　　物感泪沾缨。

　　【猛虎行】

　　贫不攻九嶷玉。倦不憩三危峰。九嶷有惑号。三危无安容。美物标贵用。志士励奇踪。如保只远役。王命宜肃恭。伐鼓功未著。振旅何时从。

　　猛虎潜深山。长啸自生风。人谓客行乐。客行苦心伤。

　　【鞠歌行】

　　翔驰骑。千里姿。伯乐不举谁能知。南荆璧。万金赀。卞和不斫与石离。年难留。时易陨。厉志莫赏徒劳疲。沮齐音。溺赵吹。匠石善运郢不危。古绵眇。理参差。单心慷慨双泪垂。

　　【前缓声歌】

　　羲和纤阿去嵯峨。睹物知命。使余转欲悲歌。忧戚人心胸。处山勿居峰。在行勿为公。居峰大阻锐。为公遇谗蔽。雅琴自疏越。雅韵能扬扬。滑滑相混同。终始福禄丰。

　　【顺东西门行】

　　哀朝菌。闵颓力。迁化常然焉肯息。及壮齿。遇世直。酌酩华堂集亲识。舒情尽欢遣凄恻。

　　【三月三日曲水集诗】

　　四时著平分。三春禀融烁。迟迟和景婉。夭夭园桃灼。携朋适郊野。昧爽辞鄽廓。蜚动荡兴翠岭。芳飙起华薄。解辔偃崇丘。藉草绕回壑。际渚罗时。托波泛轻爵。

　　【泛南湖至石帆诗】

　　轨息陆途初。枻鼓川路始。涟漪繁波漾。参差层峰峙。萧疏野趣生。逶迤白云起。登陟苦跋涉。盻乐心耳。即玩玩有竭。有兴兴无已。

　　【西陵遇风献康乐诗】

　　我行指孟春。春仲尚未发。趣途远有期。念离情无歇。成装候良辰。漾舟陶嘉月。瞻途意少悰。还顾情多阙。哲兄感仳别。相送越垌林。饮饯野亭馆。分袂澄湖阴。凄凄留子言。眷眷浮客心。回塘隐舻栧。远望绝形音。靡靡即长路。戚戚抱遥悲。悲遥但自弭。路长当语谁。行行道转远。去去情弥迟。昨发浦阳汭。今宿浙江湄。

　　屯云蔽曾岭。惊风涌飞流。零寸润坟泽。落雪洒林丘。浮氛晦崖巘。积素惑原畴。曲汜薄停旅。

　　通川绝行舟。临津不得济。伫楫阻风波。萧条洲渚际。气色少谐和。西瞻兴游叹。东睇起凄歌。积愤成疢痗。无萱将如何。

　　【代古诗】

　　客从远方来。赠我鹄文绫。贮以相思箧。缄以同心绳。裁为亲身服。著以俱寝兴。别来经年岁。欢心不同凌。泻酒置井中。谁能辨斗升。合如杯中水。谁能判淄渑。

　　【秋怀诗】

　　平生无志意。少小婴忧患。如保乘苦心。矧复值秋晏。皎皎天月明。奕奕河宿烂。萧瑟含风蝉。寥泪度云雁。寒商动清闺。孤灯暧幽幔。耿介繁虑积。展转长宵半。夷险难豫谋。倚伏昧前算。虽好相如达。不同长卿慢。颇悦郑生偃。无取白衣宦。未知古人心。且从性所玩。宾至可命觞。朋来当染翰。高台骤登践。清浅时陵乱。颓魄不再圆。倾羲无两旦。金石终销毁。丹青暂凋焕。各勉玄发欢。无贻白首叹。因歌遂成赋。聊用布亲串。

　　【捣衣诗】

　　衡纪无淹度。晷运倏如催。白露滋园菊。秋风落庭槐。肃肃莎鸡羽。烈烈寒螀啼。夕阴结空幕。宵月皓中闺。美人戒裳服。端饰相招携。簪玉出北房。鸣金步南阶。櫩高砧响发。楹长杵声哀。微芳起两袖。轻汗染双题。纨素既已成。君子行未归。裁用笥中刀。缝为万里衣。盈箧自余手。幽缄俟君开。腰带准畴昔。不知今是非。

　　【泛湖归出楼望月诗】

　　日落泛澄瀛。星罗游轻桡。憩榭面曲汜。临流对回潮。辍策共骈筵。并坐相招要。哀鸿鸣沙渚。悲猿响山椒。亭亭映江月。々出谷飚。斐斐气幂岫。泫泫露盈条。近瞩祛幽蕴。远视荡喧嚣。晤言不知罢。从夕至清朝。

　　【七月七日夜】咏牛女诗

　　落日隐櫩楹。升月照帘栊。团团满叶露。析析振条风。蹀足循广除。瞬目矖曾穹。云汉有灵匹。弥年阙相从。遐川阻暱爱。修渚旷清容。弄杼不成藻。耸辔骛前踪。昔离秋已两今聚夕无双。倾河易回斡。款情难久悰。沃若灵驾旋。寂寥云幄空。留情顾华寝。遥心逐奔龙。沈吟为尔感。情深意弥重。

　　【喜两诗】

　　朱明振炎气。溽暑扇温飙。羡彼明月辉。离毕经中宵。思此西郊云。既雨盈崇朝。上天愍憔悴。商羊自吟谣。

　　【咏冬诗】

　　

　　七宿乘运曜。三星与时灭。履霜冰弥坚。积寒风愈切。繁云起重阴。回飙流轻雪。园林粲斐皓。庭除秀皎洁。墀琐有凝污。逵衢无通辙。

　　【读书诗】

　　贲园奚足慕。下帷故宜遵。山成由一篑。崇积始微尘。虞轩虽眇莽。颜隰亦何人。

　　【夜集叹乖诗】

　　诗人咏踟蹰。骚者歌离别。诚哉曩日欢。展矣今夕切。吾生赴遥命。质明即行辙。在贫故宜言。赠子保温惠。曷用书诸绅。久要亮有誓。

　　【与孔曲阿别诗】

　　凄凄乘兰秋。言饯千里舟。途届云阳邑。邑宰有昔游。行人虽念路。为尔暂淹留。

　　【咏螺蚌诗】

　　轻羽不高翔。自用弦网罗。纤鳞惑芳饵。故为钓所加。螺蚌非有心。沉迹在泥沙。文无雕饰用。味非鼎俎和。

　　【离合诗二首】

　　放棹遵遥途。方与情人别。啸歌亦何言。肃尔凌霜节。

　　夫人皆薄离。二友独怀古。思笃子衿诗。山川何足苦。

　　【夜集作离合诗】

　　四坐宴嘉宾。一客自远臻。九言何所戒。十善故宜遵。

　　【诗】

　　有客被褐前。投心自询写。自言擅声名。不谢蠃甘贾。臧否消灭。谁能穷薪火。郦生无文章。

　　西施整妖冶。胡为空耿介。悲哉君志Ａ３２。

　　【诗】

　　夕坐苦多虑。行歌践闺中。房栊引倾月。步檐结春风。

　　【诗】

　　挂鞍长林侧。饮马修川湄。

　　凄凄留子言。眷眷浮客心。

　　【三日诗】

　　弱柳荫修衢。

　　王微

　　〈微。字景玄。琅邪临沂人。初为始兴王友。降南平王谘议参军。历中书侍郎。元嘉二十年卒。年二十九。有集十卷。〉

　　【杂诗二首】

　　桑妾独何怀。倾筐未盈把。自言悲苦多。排却不肯舍。妾悲叵陈诉。填忧不销冶。寒雁归所从。半途失凭假。壮情抃驱驰。猛气捍朝社。常怀云汉渐。常欲复周雅。

　　重名好铭勒。轻躯愿图写。万里渡沙漠。悬师蹈朔野。传闻兵失利。不见来归者。奚处埋旍麾。何处丧车马。拊心悼巷人。零泪覆面下。徒谓久别离。不见长孤寡。寂寂掩高门。寥寥空广厦。待君竟不归。收颜今就槚。

　　思妇临高台。长想凭华轩。弄弦不成曲。哀歌送苦言。箕帚留江介。良人处雁门。讵忆无衣苦。但知狐白温。日暗牛羊下。野雀满空园。孟冬寒风起。东壁正中昏。朱火独照人。抱景自愁怨。谁知心思乱。

　　所思不可论。

　　【四气诗】

　　蘅若首春华。梧楸当夏翳。鸣笙起秋风。置酒飞冬雪。

　　【咏愁诗】

　　自予抱羁思。眇与日月长。载离非宋远。谁谓河难航。忧随积霖密。慨因朗旭彰。负之苦不胜。即之竟无方。如彼引鲲鱼。待尽守空梁。天地岂私贫。运至岂固当。既悟非形兆。兹数讵可攘。

　　【七襄怨诗】

　　藻帐越星波。玉饰渡云川。

　　何长瑜

　　〈长瑜。东海人。为临川王义庆王国侍郎。历平西记室参军。除曾城令。元嘉二十年。庐陵王绍镇寻阳。请为南中郎行参军。行至板桥。溺死。有集八卷。〉

　　【嘲府僚诗】

　　

　　陆展染鬓发。欲以媚侧室。青青不解久。星星行复出。

　　【离合诗】

　　宜然悦今会。且怨明晨别。肴Ａ３３不能甘。有难不可雪。

　　荀雍

　　〈雍。字道雍。颍川人。官至员外散骑郎。有集四卷。〉

　　【临川亭诗】

　　目极依春路。披褐怀良辰。明发戒徒御。临流饯归人。

　　临川王刘义庆

　　〈义庆。长沙王道怜子。为临川王道规后。永初元年袭封。元嘉初。迁丹阳尹。出为荆州刺史。十六年。为江州刺史。次年。转南兖州刺史。镇广陵。二十一年卒。年四十二。有《世说》八卷、集八卷。〉

　　【乌夜啼】

　　笼窗一不开。乌夜啼。夜啼望郎来。

　　【游鼍湖诗】

　　暄景转谐淑。草木目滋长。梅花覆树白。桃杏发荣光。

　　范晔

　　〈晔。字蔚宗。泰子。义熙末为武帝相国掾。彭城王义康冠军参军。宋受禅。随府转右军参军。召为秘书丞。迁尚书吏部郎。文帝即位。左迁宜城太守。历镇军后军长史。迁左卫将军太子詹事。元嘉二十二年。与孔熙先等谋立彭城王义康。事泄。弃市。时年四十八。有《后汉书》九十七卷、集十五卷。〉

　　【乐游应诏诗】

　　崇盛归朝阙。虚寂在川岑。山梁协孔性。黄屋非尧心。轩驾时未肃。文囿降照临。流云起行盖。晨风引銮音。原薄信平蔚。台涧备曾深。兰池清夏气。修帐含秋阴。遵渚攀蒙密。随山上岖嵚。睇目有极览。游情无近寻。闻道虽已积。年力互颓侵。探已谢丹黻。感事怀长林。

　　【临终诗】

　　祸福本无兆。性命归有极。必至定前期。谁能延一息。在生已可知。来缘忄画无识。好丑共一丘。何中异枉直。岂论江陵上。宁辨首山侧。虽无嵇生琴。庶同夏侯色。寄言生存子。此路行复即。

　　范广渊

　　〈广渊。泰少子。为司徒祭酒。世祖抚军谘议参军。元嘉二十二年。坐晔事从诛。有集一卷。〉

　　【征虏亭饯王少傅】

　　挂冠东门阎。归褐西唐足。结辙尘高衢。祖供悬长麓。韩卿辞辇路。疏傅知殆辱。素德烛光尘。玄轨芳前觉。

　　孔法生

　　【征虏亭祖王少傅】

　　昔人鉴殆辱。解绂扬归舲。真感属神虑。高兴袭天情。

　　陆凯

　　【赠范晔诗】

　　

　　折花逢驿使。寄与陇头人。江南无所有。聊赠一枝春。

　　何承天

　　〈承天。东海剡人。晋隆安中为南蛮校尉桓伟参军。义熙初。长沙公陶延寿辟为辅国府参军。宋受禅。

　　领著作郎。官至御史中丞。元酃二十四年卒。年七十八。有礼论三百卷、集三十二卷。〉

　　【鼓吹铙歌十五首】

　　

　　【朱路篇】

　　朱路扬和鸾。翠盖耀金华。玄牡饰樊缨。流旌拂飞霞。雄戟辟旷途。班剑翼高车。三军且莫喧。听我奏铙歌。清鞞惊短箫。朗鼓节鸣笳。人心惟恺豫。兹音亮且和。轻风起红尘。渟澜发微波。逸韵腾天路。穨响结城阿。仁声被八表。威震振九遐。嗟嗟介胄士。勖哉念皇家。

　　【思悲公篇】

　　思悲公。怀衮衣。东国何悲公西归。公西归。流二叔。幼主既悟偃禾复。偃禾复。圣志申。营都新邑从斯民。从斯民。德惟明。制礼作乐兴颂声。兴颂声。致嘉祥。鸣凤爰集万国康。万国康。犹弗已。握发吐餐下群士。惟我君。继伊周。亲睹盛世复何求。

　　【雍离篇】

　　雍士多离民。荆民怀怨情。二凶不量德。构难称其兵。王人衔朝命。正辞纠不庭。上宰宣九伐。万里举长旌。楼船掩江汶。驷介飞重英。归德戒后夫。贾勇尚先鸣。逆徒既不济。愚智亦相倾。霜锋未及染。鄢郢忽已清。西川无潜鳞。北渚有奔鲸。凌威致天府。一战夷三城。江汉被美化。宇宙歌太平。惟我东郡民。曾是深推诚。

　　【战城南篇】

　　战城南。冲黄尘。丹旌电烻鼓雷震。勍敌猛。戎马殷。横阵亘野若屯云。伏大顺。应三灵。义之所感士忘生。长剑击。繁弱鸣。飞镝炫晃乱奔星。虎骑跃。华眊旋。朱火延起腾飞烟。骁雄斩。高旗搴。长角浮叫响清天。夷群寇。殪逆徒。馀黎沾惠咏来苏。奏恺乐。归皇都。班爵献俘邦国娱。

　　【巫山高篇】

　　巫山高。三峡峻。青壁千寻。深谷万仞。崇严冠灵林冥冥。山禽夜响。晨猿相和鸣。洪波迅澓。载折载停。凄凄商旅之客。怀苦情。在昔阳九皇纲微。李氏窃命。宣武耀灵威。蠢尔逆纵。复践乱机。王旅薄伐。传首来至京师。古之为国。惟德是贵。力战而虐民。鲜不颠坠。矧乃叛戾。伊胡能遂。咨尔巴子无放肆。

　　【上陵者篇】

　　上陵者。相追攀。被服纤丽振绮纨。携童幼。升崇峦。南望城阙郁盘桓。王公第。通衢端。高甍华屋列朱轩。临浚谷。掇秋兰。士女悠奕映隰原。指营丘。感牛山。爽鸠既没景君叹。嗟岁聿。逝不还。志气衰沮玄鬓斑。野莽宿。坟土干。顾此累累中心酸。生必死。亦何怨。取乐今日展情欢。

　　【将进酒】

　　将进酒。庆三朝。备繁礼。荐嘉肴。荣枯换。霜雾交。缓春带。命朋僚。车等旗。马齐镳。怀温克。乐林濠。士失志。愠情劳。思旨酒。寄游遨。败德人。甘醇醪。耽长夜。或淫妖。兴屡舞。厉哇谣。形傞傞。声号呶。首既濡。赤亦荒。性命夭。国家亡。嗟后生。节酣觞。匪酒辜。孰为殃。

　　【君马篇】

　　君马丽且闲。扬镳腾逸姿。骏足蹑流景。高步追轻飞。冉冉六辔柔。奕奕金华晖。轻霄翼羽盖。长风靡淑旗。愿为范氏驱。雝容步中畿。岂效诡遇子。驰骋趣危机。铅陵策良驷。造父为之悲。不怨吴坂峻。但恨伯乐稀。赦彼岐山盗。实济韩原师。奈何汉魏主。纵情营所私。疲民甘藜藿。厩马患盈肥。人畜贸厥养。苍生将焉归。

　　【芳树篇】

　　芳树生北庭。丰隆正徘徊。翠颖陵冬秀。红葩迎春开。佳人闲幽室。惠心婉以谐。兰房掩绮幌。绿草被长阶。日夕游云际。归禽命同栖。皓月盈素景。凉风拂中闺。哀弦理虚堂。要妙清且凄。啸歌流激楚。伤此硕人怀。梁尘集丹帷。微飙扬罗袿。岂怨嘉时暮。徒惜良愿乖。

　　【有所思篇】

　　有所思。思昔人。曾闵二子善养亲。和颜色。奉昏晨。至诚烝烝通明神。邹孟轲。为齐卿。称身受禄贪荣。道不用。夕阳拥楹。三徙既谇礼义明。飞鸟集。猛兽附。功成事毕乃更娶。哀我生。遘凶旻。幼罹荼毒备艰辛。慈颜绝。见无因。长怀永思托丘坟。

　　【雉子游原泽篇】

　　雉子游原泽。幼怀耿介心。饮啄虽勤苦。不愿栖园林。古有避世士。抗志青霄岑。浩然寄卜肆。挥棹通川阴。逍遥风尘外。散发抚鸣琴。卿相非的眄。何况於千金。功名岂不美。宠辱亦相寻。冰炭结六府。忧虞缠胸襟。当世须大度。量己不克任。三复泉流诫。自惊良已深。

　　【上邪篇】

　　上邪下难正。众枉不可矫。音和响必清。端影所以亡。汉宣隆中兴。魏祖宁三方。譬彼针与石。效疾而称良。行苇非不厚。悠悠何讵央。琴瑟时未调。改弦当更张。矧乃治天下。此要安可忘。

　　【临高台篇】

　　临高台。望天衢。飘然轻举陵太虚。携《列子》。超帝乡。云衣雨带乘风翔。肃龙驾。会瑶台。清晖浮景溢蓬莱。济西海。濯湖盘。伫立云岳结幽兰。驰迅风。游炎州。愿言桑梓思旧游。倾霄盖。靡电旌。降彼天途穨窈冥。辞仙族。归人群。怀忠抱义奉明君。任穷达。随所遭。何为远想令心劳。

　　【远期篇】

　　远期千里客。肃驾候良辰。近命城郭友。具尔惟懿亲。高门启双闱。长筵列嘉宾。中唐儛六佾。三厢罗乐人。箫管激悲音。羽毛扬华文。金石响高宇。弦歌动梁尘。修标多巧捷。丸剑亦入神。迁善自雅调。成化由清均。主人垂隆庆。群士乐亡身。愿我圣明君。迩期保万春。

　　【石流篇】

　　石上流水。湔湔其波。发源幽岫。永归长河。瞻彼逝者。负月其偕。子在川上。惟以增怀。嗟我殷忧。载劳寤寐。遘此百罹。有志不遂。行年倏忽。长勤是婴。永言没世。悼兹无成。幸遇开泰。沐浴嘉运。绥带安寝。亦又何愠。古之为仁。自求诸己。虚情遥慕。终於徒已。

　　何承嘉

　　【雪诗】

　　飘飘乘虚。纷纶随风。  
　 


　　袁淑

　　〈淑。字阳源。陈郡阳夏人。元嘉中为祭酒。累迁尚书吏部郎。转御史中丞。迁太子左卫率。三十年。为刘劭所害。年四十六。有集十一卷。〉

　　【效曹子建白马篇】

　　剑骑何翩翩。长安五陵间。秦地天下枢。八方凑才贤。荆魏多壮士。宛洛富少年。意气深自负。肯事郡邑权。藉藉关外来。车徒倾国鄽。五侯竞书。群公亟为言。义分明於霜。信行直如弦。交欢池阳下。留宴汾阴西。一朝许人诺。何能坐相捐。飘节去函谷。投佩出甘泉。嗟此务远图。心为四海悬。但营身意遂。岂校耳目前。侠烈良有闻。古来共知然。

　　【效古诗】

　　谇此倦游士。本家自辽东。昔隶李将军。十载事西戎。结车高阙下。极望见云中。四面各千里。从横起严风。寒燠岂如节。霜雨多异同。夕寐北河阴。梦还甘泉宫。勤役未云已。壮年徒为空。乃知古时人。所以悲转蓬。

　　【咏冬至诗】

　　连星贯初历。令月临首岁。荐乐行阴政。登金赞阳滞。收凉降天德。萌华宣地惠。司瑞记夜晞。书云掌朝誓。

　　【种兰诗】

　　

　　种兰忌当门。怀璧莫向楚。楚少别玉人。门非植兰所。

　　【登宣城郡诗】

　　怅焉讯旧老。兹前乃楚居。十代阙州记。百祀绝方书。

　　【咏寒雪诗】

　　渚幽寒兮石烟聚。日华收兮山气深。边亭哀兮夜燧灭。孙枝振兮空岫吟。鱼戢鳞兮鸟矜翰。虹蛰火兮龙藏金。

　　凌霰交兮高冰合。浮波梗兮悲风流。

　　霜雪滞兮潜天阳。浮澌结兮悲海阴。

　　【啄木诗】

　　南山有鸟。自名啄木。饥则啄木。暮则巢宿。无干於人。唯志所欲。性清者荣。性浊者辱。

　　

　　南平王刘铄

　　〈铄。字休玄。文帝第四子。元嘉十六年封南平王。三十年。元凶弑立。为征虏将军、开府仪同三司。孝武定乱。进司空。赐药死。有集五卷。〉

　　【三妇艳诗】

　　大妇裁雾縠。中妇牒冰练。小妇端清景。含歌登玉殿。丈人且徘徊。临风伤流霰。

　　【白纻曲】

　　仙仙徐动何盈盈。玉腕俱凝若云行。佳人举袖辉青蛾。掺掺擢手映鲜罗。状似明月泛云河。体如轻风动流波。

　　【拟行行重行行诗】

　　

　　眇眇陵长道。遥遥行远之。回车背京里。挥手从此辞。堂上流尘生。庭中绿草滋。寒螀翔水曲。秋兔依山基。芳年有华月。佳人无还期。日夕凉风起。对酒长相思。悲发江南调。忧委子衿诗。卧看明镫晦。坐见轻纨缁。泪容不可饰。幽镜难复治。愿垂薄暮景。照妾桑榆时。

　　【拟明月何皎皎诗】

　　落宿半遥城。浮云蔼层阙。玉宇来清风。罗帐延秋月。结思想伊人。沈忧怀明发。谁为客行久。屡见流芳歇。河广川无梁。山高路难越。

　　【拟孟冬寒气至诗】

　　白露秋风始。秋风明月初。明月照高楼。白露皎玄除。迨及凉风起。行见寒林疏。客从远方至。赠我千里书。先叙怀旧爱。末陈久离居。一章意不尽。三复情有馀。愿遂平生志。无使甘言虚。

　　【拟青青河边草诗】

　　凄凄含露台。肃肃迎风馆。思女御棂轩。哀心彻云汉。端抚悲弦泣。独对明灯叹。良人久徭役。耿介终昏旦。楚楚秋水歌。依依采菱弹。

　　【代收泪就长路诗】

　　耸辔高陵曲。挥袂广川濆。黄尘昏白日。悲风起浮云。萧条万里别。契阔三秋分。时往从朝露。年来惊夕氲。徘徊去芳节。依迟从远军。

　　【过历山湛长史草堂诗】

　　兹岳蕴虚诡。凭览趣亦赡。九峰相接连。五渚逆萦浸。层阿疲且引。绝严畅方禁。溜众夏更寒。林交昼常荫。伊余久缁涅。复得味恬淡。愿逐安期生。於焉惬高枕。

　　【七夕咏牛女诗】

　　秋动清风扇。火移炎气歇。广檐含夜荫。高轩通夕月。安步巡芳林。倾望极云阙。组幕萦汉陈。龙驾凌霄发。谁云长河遥。颇剧促筵越。沈情未申写。飞光已飘忽。来对眇难期。今欢自兹没。

　　【歌诗】

　　昊天晴且高。秋气发初凉。白露下微津。明月流素光。凝烟泛城阙。凄风入轩房。朱华先零落。绿草就芸黄。纤罗还笥箧。轻纨改衣裳。

　　丘渊之

　　〈渊之。字思玄。吴兴乌程人。位待中、都官尚书。卒於太常。有新集目录三卷。〉

　　【赠记室羊徽其属疾在外诗】

　　趣以冥感。契以情运。譬彼金兰。坚芳互训。郢夫寝斤。濠津阙问。孰是超赏。非尔殆蕰。

　　婉晚闲暑。契阔二方。连镳朔野。齐棹江湘。冬均其温。夏共其凉。岂伊多露。情深践霜。

　　神武遐涤。大衢方挥。屠耒晏业。介焉靡违。闲菀敝径。弦湛徽。欣彼二仲。与子俱归。

　　愿言无必。欣慨屡造。尔疾既缨。余忧用老。搔首匪勤。寔缠中抱。言念佳人。只增心搅。

　　天道虽缅。福善可期。今唯吾子。久应在兹。乘理载遂。冲衿自怡。三折既履。五德宜思。

　　予业弗高。屡羁尘役。勉彼俭勤。忝此坟籍。识以荣期。颜以厚积。庶凭纳污。伫规三益。

　　荀昶

　　〈昶。字茂祖。元嘉初。以文义仕至中书郎。有集十五卷。〉

　　【拟相逢狭路间】

　　朝发邯郸邑。暮宿井陉间。井陉一何狭。车马不得旋。邂逅相逢值。崎岖交一言。一言不容多。伏轼问君家。君家诚易知。易知复易博。南面平原居。北趣相如阁。飞楼临名都。通

　　门枕华郭。入门无所见。但见双栖鹤。栖鹤数十双。鸳鸯九相追。大兄珥金珰。中兄振缨緌。伏腊一来归。邻里生光辉。小弟无所为。斗鸡东陌逵。大妇织纨绮。中妇缝罗衣。小妇无所作。挟瑟弄音徽。丈人且却坐。梁尘将欲飞。

　　【拟青青河边草】

　　荧荧山上火。苕苕隔陇左。陇左不可至。精爽通寤寐。寤寐衾裯同。忽觉在他邦。他邦各异邑。相逐不相及。迷墟在望烟。木落知冰坚。升朝各自进。谁肯相攀牵。客从北方来。贻我端弋绨。命仆开弋绨。中有隐起圭。长跪读隐圭。词苦声亦凄。上言各努力。下言长相怀。

　　宋孝武帝刘骏

　　〈骏字休龙。小字道民。文帝第三子。元嘉十二年封陵武陵王。刘劭弑逆。举兵入讨。三十年五月即位。在位十一年。大明八年卒。年三十五。谥曰孝武皇帝。有集三十一卷。〉

　　【丁督护歌六首】

　　

　　督护北征去。前锋无不平。朱门垂高盖。永世扬功名。

　　洛阳数千里。孟津流无极。辛苦戎马间。别易会难得。

　　叔护北征去。相送落星墟。帆樯如芒柽。督护今何渠。

　　闻欢去北征。相送直渎浦。只有泪可出。无复情可吐。

　　督护初征时。侬亦恶闻许。愿作石尤风。四面断行旅。黄河流无极。洛阳数千里。坎坷戎旅间。何由见欢子。

　　【自君之出矣】

　　自君之出矣。金翠暗无精。思君如日月。回迁昼夜生。

　　【游覆舟山诗】

　　束发好怡衍。弱冠颇流薄。素想终勿倾。聿来果丘壑。层峰亘天维。旷渚绵地络。逢皋列神苑。遭坛树仙阁。松墱含青晖。荷源煜彤烁。川界泳游鳞。严庭响鸣鹤。

　　【登作乐山诗】

　　修路轸孤辔。竦石顿飞辕。遂登千寻首。表里望丘原。屯烟扰风穴。积水溺云根。汉潦吐新波。楚山带旧苑。壤草凌故国。拱木秀颓垣。目极情无留。客思空已繁。

　　【登鲁山诗】

　　解帆憩通渚。息徒凭椒丘。粤值风景和。升高从远眸。纪郢穷西路。湘梦极南流。杳哉汉阴永。浩焉江界修。

　　【济曲阿后湖诗】

　　宵登毗陵路。旦过云阳郛。平湖旷津济。菰渚迭明芜。和风翼归采。夕氛晦山嵎。惊澜翻鱼藻。赪霞照桑榆。

　　【与庐陵王绍别诗】

　　连岁矜离心。今兹幸良集。信宿穷晨暮。开颜披所戢。未尽欢娱怀。已伤歧路及。舳舻引江介。飞旌背尔邑。悄扰徒旅戒。团栾流景入。迟迟分手念。泫泫登路泣。

　　【幸中兴堂饯江夏王诗】

　　送行怅川逝。离酌偶岁阴。阴云掩欢绪。江山起别心。

　　【拜衡阳文王义季墓诗】

　　昧旦凭行轼。濡露及山庭。投步矜履蹈。举目增凄清。轺路灭归轸。沦闼负重扃。深松朝已雾。幽隧晏未明。长杨敷晚素。宿草披初青。哀往起沈泉。追爱恸中情。竹帛凭年远。世范随伏倾。

　　【七夕诗二首】

　　白日倾晚弦月升初光。炫炫叶露满。肃肃庭风扬。瞻言媚天汉。幽期济河梁。服箱从奔轺。纨绮阙成章。解带遽回轸。谁云秋夜长。爱聚双情款。念离两心伤。秋风发离愿。明月照双心。偕歌亦遗调。别叹无残音。开庭镜天路。馀光不可临。沿风披弱缕。迎辉贯玄针。斯艺成无取。时物聊可寻。

　　【夜听妓诗】

　　寒夜起声管。促席引灵寄。深心属悲弦。远情逐流吹。劳襟凭苦辰。谁谓怀忘易。

　　【咏史诗】

　　聂政凭骁气。荆轲擅美风。孤刃骇韩庭。独步震秦宫。怀音岂若始。捐躯在命终。雄姿列往志。流声固无穷。

　　【初秋诗】

　　夏尽炎气微。火息凉风生。绿草未倾色。白露已盈庭。远视秋云发。近听寒蝉鸣。运移矜物化。川上感馀情。

　　【秋夜诗】

　　局景薄西隅。升月照东垂。肃肃风盈幕。泫泫露倾枝。侧闻飞壶急。坐见河宿移。睹辰念节变。感物矜乖离。

　　【四时诗】

　　

　　堇茹供春膳。粟浆充夏餐。瓟酱调秋菜。白醝解冬寒。

　　【斋中望月诗】

　　褰幕荡暄气。入夜渐流清。微微风始发。暧暧月初明。思因往物深。悲以归云盈。

　　【北伐诗】

　　表里跨原隰。左右御川梁。月羽皎素魄。皇旗赩赤光。

　　【之江州诗】

　　山曲蒙幽雨。江路结流寒。

　　【歌】

　　山怀风兮谷吐泉。清潭邃兮远气宣。符深情兮应遥心。促千里兮测云天。

　　【离合诗】

　　霏云起兮泛滥。雨霭昏而不消。意气悄以无乐。音尘寂而莫交。守边境以临敌。寸心厉於戎昭。阁盈图记。门满宾僚。仲秋始戒。中园初凋。池育秋莲。水灭寒漂。旨归涂以易感。日月逝而难要。分中心而谁寄。人怀念而必谣。

　　【华林都亭曲水联句产柏梁体诗】

　　九宫盛事予旒纩。三辅务根诚难亮。策拙枌乡惭恩望。折冲莫效兴民谤。侍禁卫储恩逾量。臣谬叨宠九流旷。喉唇废职方思让。明笔直绳天威谅。

　　颜延之

　　〈延之。字延年。琅邪临沂人。晋义熙中。后将军吴国内史刘柳以为行参军。转主簿。历豫章公刘裕世子参军。宋受禅。补太子舍人。少帝即位。以正员郎兼中书郎。出为始太守。元嘉初。徵为中书侍郎。寻领步兵校尉。出为永嘉太守。未行。免。元凶弑立。以为光禄大夫。孝武即位。以为金紫光禄大夫。领湘东王师。孝建三年卒。年七十三。谥曰宪子。有集三十卷、逸集一卷。〉

　　【应诏燕曲水作诗】

　　

　　道隐未形。治彰既乱。帝迹悬衡。皇流共贯。惟王创物。永锡洪算。仁固开周。义高登汉。祚融世哲。业光列圣。太上正位。天临海镜。制以化裁。树之形性。惠浸萌生。信及翔泳。崇虚非徵。积实莫尚。岂伊人和。寔灵所贶。日完其朔。月不掩望。航琛越水。辇赆逾嶂。

　　帝体丽明。仪辰作贰。君彼东朝。金昭玉粹。德有润身。礼不愆器。柔中渊映。芳猷兰秘。昔在文昭。今惟武穆。於赫王宰。方旦居叔。有睟睿蕃。爰履奠牧。宁极和钧。屏京维服。朏魄双交。月气参变。开荣洒泽。舒虹烁电。化际无间。皇情爰眷。伊思镐饮。每惟洛宴。郊饯有坛。君举有礼。幕帷兰甸。画流高陛。分庭荐乐。析波浮醴。豫同夏谚。事兼出济。

　　仰阅丰施。降惟微物。三妨储隶。五尘朝黻。途泰命屯。恩充报屈。有悔可悛。滞瑕难拂。

　　【皇太子释奠会作诗】

　　

　　国尚师位。家崇儒门。禀道毓德。讲艺立言。浚明爽曙。达义兹昏。永瞻先觉。顾惟后昆。

　　大人长物。继天接圣。时屯必亨。运蒙则正。偃闭武术。阐扬文令。庶士倾风。万流仰镜。虞痒饰馆。壑图炳睟。怀仁憬集。抱智麇至。踵门《陈书》。蹑屩献器。澡身玄渊。宅心道秘。

　　伊昔周储。聿光往记。思皇世哲。体元作嗣。资此夙知。降从经志。剔彼前文。规周矩值。

　　正殿虚筵。司分简日。尚席函丈。丞疑奉帙。侍言称辞。惇史秉笔。妙识几音。王载有述。

　　肆议芳讯。大教克明。敬躯祀典。告奠圣灵。礼属观盥。乐荐歌笙。昭事是肃。俎实非馨。

　　献终袭吉。即宫广燕。堂设象筵。庭宿金悬。台保兼徽。皇戚比彦。肴乾酒澄。端服整弁。六官视命。九宾相仪。缨笏币序。巾卷充街。都庄云动。野馗风驰。伦周伍汉。超哉邈猗。

　　清晖在天。容光必照。物任其情。理宣其奥。妄先国胄。侧闻邦教。徒愧微冥。终谢智效。

　　【三月三日诏宴西池诗】

　　河岳曜图。圣时利见。於赫有皇。升中纳禅。载贞其恒。载通其变。大哉人文。至矣天眷。昭哉储德。灵庆攸繁。明两紫宸。景物乾元。帝宗庵蔼。惟城惟蕃。衮衣善职。彤弓受言。饰馆春宫。税镳青辂。长筵逶迤。浮觞沿溯。

　　【为皇太子侍宴饯衡阳南平二王应诏诗】

　　大仪在御。皇圣居贞。旁缉民纪。仰纬天经。物资感变。神以瑞形。川无遁宝。山不閟灵。亦既戒装。皇心载远。夕怅亭皋。晨仪禁苑。神行景惊。发自灵阃。对宴感分。瞻秋悼晚。

　　【从军行】

　　苦哉远征人。毕力干时艰。秦初略扬越。汉世争阴山。地广旁无界。岩阿上亏天。峤雾下高鸟。冰沙固流川。秋飚冬未至。春液夏不涓。闽烽指荆吴。胡埃属幽燕。横海咸飞骊。绝漠皆控弦。驰檄发章表。军书交塞边。接镝赴阵首。卷甲起行前。羽驿驰无绝。旌旗昼夜悬。卧伺金柝响。起候亭燧燃。逖矣远征人。惜哉私自怜。

　　【秋胡行】

　　椅梧倾高凤。寒谷待鸣律。影响岂不怀。自远每相匹。婉彼幽闲女。作嫔君子室。峻节贯秋霜。明艳侔朝日。嘉运既我从。欣愿自此毕。

　　燕居未及好。良人顾有违。脱巾千里外。结绶登王畿。戒徒在昧旦。左右来相依。驱车出郊郭。行路正威迟。存为久离别。没为长不归。

　　嗟余怨行役。三陟穷晨暮。严驾越风寒。解鞍犯霜露。原隰多悲凉。回飚卷高树。离兽起荒蹊。惊鸟纵横去。悲哉游宦子。劳此山川路。

　　超遥为此别。日月方向除。孰知寒暑积。黾勉风荣枯。岁暮临空房。凉风起坐隅。寝兴日己远。白露生庭芜。

　　勤役从归愿。反路遵山河。昔辞秋未素。今也岁载华。蚕月观时暇。桑野多经过。佳人从所务。窈窕援高柯。倾城谁不顾。弭节停中阿。

　　年往诚思劳。路远阔音形。虽为五载别。相与昧平生。舍车遵往路。凫藻驰目成。南金岂不重。聊自意所轻。义心多苦调。密比金玉声。高节难久淹。劫来空复辞。迟迟前途尽。依依造门基。上堂拜嘉庆。入室问何之。日暮行采归。物色桑榆时。美人望昏至。惭叹前相持。

　　有怀谁能已。聊用申苦难。离居殊年载。一别阻河关。春来无时豫。秋至恒早寒。明发动愁心。闺中起长叹。惨凄岁方晏。日落游子颜。

　　高张生绝弦。声急由调起。自昔枉光尘。结言固终始。如保久为别。百行愆诸己。君子失明义。谁与偕没齿。愧彼行露诗。甘之长川汜。

　　《乐府诗集》三十六。诗经四十六。又南史谢庄传引离一韵。本事诗引离一韵。《类聚》十八作秋胡诗。引违、畿、依、过、柯、阿、轻、声、己、涘十韵。）

　　【挽歌】

　　令龟告明兆。撒奠在方昏。戒徒赴幽穸。祖驾出高门。行行去城邑。遥遥首丘园。息镳竟平。税驾列岩根。

　　【应诏观北湖田收诗】

　　

　　周御穷辙迹。夏载历山川。蓄轸岂明懋。善游皆圣仙。帝晖膺顺动。清跸巡广廛。楼观眺丰颖。金驾映松山。飞奔互流缀。缇彀代回环。神行埒浮景。争光溢中天。开冬眷徂物。残悴盈化先。阳陆团精气。阴谷曳寒烟。攒素既森蔼。积翠亦葱芊。息飨报嘉岁。通急戒无年。温渥浃舆隶。和惠属后筵。观风久有作。陈诗愧未妍。疲弱谢陵遽。取累非纆牵。

　　【车驾幸京口侍游蒜山作诗】

　　

　　元天高北列。日观临东溟。入河起阳峡。践华因削成。岩险去汉宇。襟卫徙吴京。流池自化造。山关固神营。园县极方望。邑社总地灵。宅道炳星纬。诞曜应辰明。睿思缠故里。巡驾币旧坰。陟峰腾辇路。寻云抗瑶甍。春江壮风涛。兰野茂荑英。宣游弘下济。穷远凝圣情。岳滨有和会。祥习在卜征。周南悲昔老。留滞感遗氓。空食波廊肆。反税事岩耕。

　　【车驾幸京口三月三日侍游曲阿后湖作诗】

　　

　　虞风载帝狩。夏谚颂王游。春方动宸驾。望幸倾五州。山只跸峤路。水若警沧流。神御出瑶轸。天仪降藻舟。万轴胤行卫。千翼泛飞浮。凋云丽璇盖。祥飚被彩斿。江南进荆艳。河激献赵讴。金练照海浦。笳鼓震溟洲。藐眄覯青崖。衍漾观绿畴。民灵骞都野。鳞翰耸渊丘。德礼既普洽。川岳遍怀柔。

　　【拜陵庙作诗】

　　周德恭明祀。汉道遵光灵。哀敬隆祖庙。崇树加园茔。逮事休命始。投迹阶王庭。陪厕回天顾。朝燕流圣情。早服身义重。晚达生戒轻。否来王泽竭。泰往人悔形。敕躬惭积素。复与昌运并。恩合非渐渍。荣会在逢迎。夙御严清制。朝驾守禁城。束绅入西寝。伏轼出东坰。衣冠终冥漠。陵邑转葱青。松风遵路急。山烟西昌垅生。皇心凭容物。民思被歌声。万纪载弦吹。千岁托旒旌。未殊帝世远。已同沦化萌。幼壮困孤介。末暮谢幽贞。发轨丧夷易。归轸慎崎倾。

　　【赠王太常僧达诗】

　　玉水记方流。璇源载圆折。蓄宝每希声。虽秘犹彰彻。聆龙九渊。闻凤窥丹穴。历听岂多士。岿然覯时哲。舒文广国华。敷言远朝列。德辉灼邦懋。芳风被乡耋。侧同幽人居。郊扉常昼闭。林闾时晏开。亟回长者辙。庭昏见野阴。山明望松雪。静惟浃群化。徂生入穷节。豫往诚欢歇。悲来非乐阕。属美谢繁翰。遥怀具短札。

　　【夏夜呈从兄散骑车长沙诗】

　　炎天方埃郁。暑晏阕尘纷。独静阙偶坐。临堂对星分。侧听风薄木。遥睇月开云。夜蝉堂夏急。阴虫先秋闻。岁候初过半。荃蕙岂久芬。屏居恻物变。慕类抱情殷。九逝非空思。七襄无成文。

　　【直东宫答郑尚书道子诗】

　　皇居体环极。设险只天工。两闱阻通轨。对禁限清风。跂予旅东馆。徒歌属南墉。寝兴郁无已。起观辰汉中。流云蔼青阙。皓月鉴丹宫。踟蹰清防密。徙倚恒漏穷。君子吐芳讯。感物恻余衷。惜无丘园秀。景行彼高松。知言有诚贯。美价难克充。何以铭嘉贶。言树丝与桐。

　　【和谢监灵运诗】

　　弱植慕端操。窘步惧先迷。寡立非择方。刻意藉穷栖。伊昔遘多幸。秉笔侍两闺。虽惭丹雘施。未谓玄素睽。徒遭良时诐。王道奄昬霾。入神幽明绝。朋好云雨乖。吊屈汀洲浦。谒帝苍山蹊。倚岩听绪风。攀林结留荑。跂予间衡峤。曷月瞻秦稽。皇圣昭天德。丰泽振沈泥。惜无雀雉化。休用充海淮。去国还故里。幽门树蓬藜。采茨葺昔宇。剪棘开旧畦。物谢时既晏。年往志不偕。亲仁敷情昵。兴玩究辞凄。芬馥歇兰若。清越夺琳圭。尽言非报章。聊用布所怀。

　　【北使洛诗】

　　

　　改服饬徒旅。首路跼险艰。振楫发吴洲。秣马陵楚山。途出梁宋郊。道由周郑间。前登阳城路。日夕望三川。在昔辍期运。经始阔圣贤。伊濲绝津济。台馆无尺椽。宫陛多巢穴。城阙生云烟。王猷升八表。嗟行方暮年。阴风振凉野。飞云瞀穷天。临途未及引。置酒惨无言。隐悯徒御悲。威迟良马烦。游役去芳时。归来屡徂愆。蓬心既已矣。飞薄殊亦然。

　　【还至梁城作诗】

　　眇默轨路长。憔悴征戍勤。昔迈先徂师。今来后归军。振策眷东路。倾侧不及群。息徒顾将夕。极望梁陈分。故国多乔木。空城凝寒云。丘垄填郛郭。铭志灭无文。木石扃幽闼。黍苗延高坟。惟彼雍门子。吁嗟孟尝君。愚贱同堙灭。尊贵谁独闻。曷为久游客。忧念坐自殷。

　　【始安郡还都与张湘州登巴陵城楼作诗】

　　江汉分楚望。衡巫奠南服。三湘沦洞庭。七泽蔼荆牧。经途延旧轨。登闉访川陆。水国周地险。河山信重复。却倚云梦林。前瞻京台囿。清雰霁岳阳。曾晖薄澜澳。凄矣自远风。伤哉千里目。万古陈往还。百代劳起伏。存没竟何人。炯介在明淑。请从上世人。归来蓺桑竹。

　　【五君咏五首】

　　【阮步兵】

　　阮公虽沦迹。识密鉴亦洞。沈醉似埋照。寓辞类托讽。长啸若怀人。越礼自惊众。物故不可论。途穷能无恸。

　　【嵇中散】

　　中散不偶世。本自餐霞人。形解验默仙。吐论知凝神。立俗迕流议。寻山洽隐沦。鸾翮有时铩。龙性谁能驯。

　　【刘参军】

　　刘伶善闭关。怀清灭闻见。鼓钟不足欢。荣色岂能眩。韬精日沉饮。谁知非荒宴。颂酒虽短章。深衷自此见。

　　【阮始平】

　　仲容青云器。实禀生民秀。达音何用深。识微在金奏。郭奕已心醉。山公非虚覯。屡荐不入官。一麾乃出守。

　　【向常侍】

　　向秀甘淡薄。深心托毫素。探道好渊玄。观书鄙章句。交吕既鸿轩。攀嵇亦凤举。流连河里游。恻怆山阳赋。

　　【为织女赠牵牛诗】

　　婺女俪经星。姮娥栖飞月。惭无二媛灵。托身侍天阙。阊阖殊未晖。咸池岂沐发。汉阴不夕张。长河为谁越。虽有促燕期。方须凉风发。虚计双曜周。空迟三星没。非怨杼轴劳。但念芳菲歇。

　　【归鸿诗】

　　昧旦濡和风。沾露践朝晖。万有皆同春。鸿雁独辞归。相鸣去涧汜。长江发江畿。皦洁登云侣。连绵千里飞。长怀河朔路。缅与湘汉违。

　　【除弟服诗】

　　徂没离二秋。掩泣备三冬。往辰缅难纪。来算忽易穷。升没淹期晦。洒扫易礼容。缟衣变作体。长逝归尔躬。

　　【辞难潮沟诗】

　　徘徊眷郊甸。俯仰引单襟。一途苟不豫。百虑毕来侵。永怀交在昔。有愿愆瑟琴。写言劳者事。将用慰亡簪。

　　【侍东耕诗】

　　题封经地域。辰角丽天部。浮蔼起青坛。沈腴发绀耦。草服荐同穗。黄冠献嘉寿。

　　【登景阳楼诗】

　　风观要春景。月谢迎秋光。沿波被华若。随山茂贞芳。

　　【白雪诗】

　　翩若珪屑。晰如瑶粒。

　　【独秀山诗】

　　

　　未若独秀者。嵯峨郭邑开。

　　【诗】

　　太微凝帝宇。瑶光正神县。

　　【诗】

　　旦泛桂水潮。映月游海澨。

　　【诗】

　　信矣劳物化。忧襟未能整。  
　 


　　何偃

　　〈偃。字仲弘。庐江人。元嘉中。位太子中庶子。孝武时。累迁吏部尚书、侍中。大明二年卒。时年四十六。有集十九卷。〉

　　【冉冉孤生竹】

　　流萍依清源。孤鸟宿深沚。荫干相经萦。风波能终始。草生有日月。婚年行及纪。思欲侍衣裳。关山分万里。徒作春夏期。空望良人轨。芳色宿昔事。谁见过时美。凉鸟临秋竟。欢愿亦云已。岂意倚君恩。坐守零落耳。

　　王僧达

　　〈僧达。琅琊临沂人。元嘉中为始兴王后军参军。孝武时。历尚书仆射、吴郡太守、临淮太守。徙大宰长史。迁中书令。大明二年。下狱死。年三十六。有集十卷。〉

　　【释奠诗】

　　时泰道畅。礼备乐修。启痒选俊。博教深求。民人鳞萃。淑美云浮。师尊训浃。嘉敬载柔。

　　【答颜延年诗】

　　长卿冠华阳。仲连擅海阴。珪璋既文府。精理亦道心。君子耸高驾。尘轨实为林。崇情符远迹。清气溢素襟。结游略年义。笃顾弃浮沉。寒荣共偃曝。春酝时献斟。聿来岁序暄。轻云出东岑。麦垄多秀色。杨园流好音。欢此乘日暇。忽忘逝景侵。幽衷何用慰。翰墨久谣吟。栖凤难为条。淑贶非所临。诵以永周旋。匣以代兼金。

　　【和琅琊王依古诗】

　　少年好驰侠。旅宦游关源。既践终古迹。聊讯兴亡言。隆周为薮泽。皇汉成山樊。久没离宫地。安识寿陵园。仲秋边风起。孤蓬卷霜根。白日无精景。黄沙千里昏。显轨莫殊辙。幽途岂异魂。圣贤良已矣。抱命复何怨。

　　【七夕月下诗】

　　远山敛氛寝。广庭扬月波。气往风集隙。秋还露泫柯。节期既已孱。中宵振绮罗。来欢讵终夕。收泪泣分河。

　　【诗】

　　初樱动时艳。擅藻灼辉芳。缃叶未开芷。红葩已发光。

　　颜峻

　　〈竣。字士逊。延之子。初为孝武抚军主簿。孝武即位。累迁吏部尚书。大明三年下狱赐死。有集十四卷。〉

　　【皇后庙登歌】

　　载我圣文。奄有四海。外刑家邦。内贻女则。

　　【七庙迎神辞】

　　敬恭明祀。孝道感通。合乐维和。展礼有容。六舞肃列。九变成终。神之来思。享兹洁衷。灵之往矣。绥我家邦。

　　【淫思古意诗】

　　春风飞远方。纪转流思堂。贞节寄君子。穷闺妾所藏。裁书露微疑。千里问新知。君行过三稔。故心久当移。

　　【捣衣诗】

　　逶迤失荣荄。旅燕又穴飞。

　　颜测

　　〈测。竣弟。官至江夏王义恭傅、大司徒录事参军。早卒。有集十一卷。〉

　　【七夕连句诗】

　　云扃息游彩。汉渚起遥光。

　　【九日坐北湖联句诗】

　　亭席敛徂蕙。澄酒泛初兰。

　　江智渊

　　〈智渊。济阳考城人。为随王诞后军参军。迁从事中郎将。除中书侍郎。出为新安王长史。大明七年卒。年四十六。有集九卷。〉

　　【宣贵妃挽歌】

　　袿襚来尘寂。筵俎竟虚存。云松方霭露。风草已声原。

　　汤惠休

　　〈惠休。字茂远。初入沙门。名惠休。孝武命使还俗。位至扬州刺史。有集四卷。〉

　　【怨诗行】

　　明月照高楼。含君千里光。巷中情思满。断绝孤妾肠。悲风荡帷帐。瑶翠坐自伤。妾心依天末。思与浮云长。啸歌视秋草。幽叶岂再扬。暮兰不待岁。离华能几芳。愿作张女引。流悲绕君堂。君堂严且秘。绝调徒飞扬。

　　【江南思】

　　幽客海阴路。留戍淮阳津。垂情向春草。知是故乡人。

　　【杨花曲三首】

　　葳蕤华结情。宛转风含思。掩涕守春心。折兰还自遗。

　　江南相思引。多叹不成音。黄鹤西北去。衔我千里心。

　　深堤下生草。高城上入云。春人心生思。思心长为君。

　　【白纻歌三首】

　　琴瑟未调心已悲。任罗胜绮强自持。忍思一舞望所思。将转未转恒如疑。桃花水上春风出。舞袖逶迤鸾照日。徘徊鹤转情艳逸。君为迎歌心如一。

　　少年窈窕舞君前。容华艳艳将欲然。为君娇凝复迁延。流目送笑不敢言。长袖拂面心自煎。愿君流光及盛年。

　　秋风袅袅入曲房。罗帐含月思心伤。蟋蟀夜鸣断人肠。长夜思君心飞扬。他人相思君相忘。锦衾瑶席为谁芳。

　　【秋思引】

　　秋寒依依风过河。白露萧萧洞庭波。思君末光光已灭。眇眇悲望如思何。

　　【楚明妃曲】

　　琼台彩楹。桂寝雕甍。金闺流耀。玉牖含英。香芬幽蔼。珠彩珍荣。文罗秋翠。纨绮春轻。骖驾鸾鹤。往来仙灵。含姿绵视。微笑相迎。结兰枝。送目成。当年为君荣。

　　【赠鲍侍郎诗】

　　玳枝兮金英。绿叶兮金茎。不和君王杯。低彩还自荣。想君不相艳。酒上视尘生。当令芳意重。无使盛年倾。

　　庾徽之

　　〈徽之。字景猷。颍川鄢陵人。大明中为御史中丞。出为新安王子鸾北中郎长史、南东海太守。〉

　　【昭君辞】

　　联雪隐天山。崩风荡河澳。朔障裂寒笳。冰原嘶代。

　　颜师伯

　　〈师伯。竣族兄。初随孝武为徐州主簿。帝践阼。累迁侍中。转吏部尚书。废帝立。转为左仆射。夺其京尹。师伯惧。与柳元景谋废立。永光元年被诛。年四十七。〉

　　【自君之出矣】

　　自君之出矣。芳帷低不举。思君如回雪。流乱无端绪。

　　沈庆之

　　〈庆之。字弘先。吴兴武康人。文帝时。累以战功加建威将军。后为孝武抚军中兵参军。孝武即位。以为领军将军、兖州刺史。封南昌县公。以年满七十固辞就第。废帝即位。加侍中太尉。〉

　　【侍宴诗】

　　

　　微生遇多幸。得逢时运昌。朽老筋力尽。徒步还南冈。辞荣此圣世。何愧张子房。

　　江夏王刘义恭

　　〈义恭。武帝子。元嘉元年。封江夏王。孝武即位。授侍中太尉。前废帝即位。除太尉录尚书事。永光元年。以谋废立被杀。有集十五卷。〉

　　【艳歌行】

　　

　　【游子移】

　　三河游荡子。丽颜迈荆宝。携持玉柱筝。怀挟忘忧草。绸缪甘泉中。驰逐邯郸道。春服候时制。秋纨迎凉造。珍魄晖素腕。玉迹满襟抱。常叹乐日晏。恒悲欢不早。挥吹传旧美。趋谣尽新好。仲尼为辍餐。秦王足倾倒。

　　【自君之出矣】

　　出自君之出矣。笥锦废不开。思君如清风。晓夜常徘徊。

　　【登景阳楼诗】

　　丹墀设金屏。瑶榭陈王床。温宫冬开燠。清殿夏含霜。弱蕊布遐馥。轻叶振远芳。弥望少无际。肆睇周华疆。象阙对驰道。飞廉瞩方塘。邸寺送晖曜。槐柳自成行。通川溢轻舻。长街盈方箱。顾此爝火微。胡颜厕天光。

　　【彭城戏马台集诗】

　　骋骛辞南京。弭节憩东楚。懿蕃重遐望。兴言集僚侣。于役未云淹。时迁变溽暑。眷恋江水流。回首独延伫。

　　【温泉诗】

　　秦都壮温谷。汉京丽汤泉。炎德潜远液。暄波起兹源。

　　【拟古诗】

　　束甲辞京洛。负戈事乌孙。后军济太河。筑垒黎阳屯。旦闻羽檄飞。夕见边驿奔。

　　【丹徒宫集诗】

　　昭化景俗。玄教凝神。

　　【夜雪诗】

　　云闭星月。飞琼集庭。

　　【拟陆士衡诗】

　　绿柳蔚通衢。青槐荫修埛。

　　【诗】

　　大明总神武。乘时以御天。金牒封梁甫。玉简禅岱山。

　　【诗】

　　飞流界桂道。深林昌兰术。

　　【诗】

　　垂贲华林园。柿味滋殊绝。

　　谢庄

　　〈庄。字希逸。陈郡阳夏人。灵运从子。文帝时为始兴王浚后军法曹参军。转太子舍人、庐陵王文学、太子洗马。又转随王诞记室。迁太子中庶子。孝武即位。除侍中。迁左卫将军。拜吏部尚书。历广陵太守、临淮太守。明帝时为散骑常侍、光禄大夫。转中书令。加金紫光禄大夫。泰始二年卒。年四十六。谥曰宪子。有集十九卷。〉

　　【烝齐应诏诗】

　　霜露凝宸感。肃亻爱动天引。西郊灭湮揜。东溟起昭晋。舞风泛龙常。轮霞浮玉轫。紫阶协笙镛。金途展应申柬。方见六诗和。永闻九德润。观生识幸渥。睇服惭輶悋。

　　【和元日雪花应诏诗】

　　从候昭神世。息燧应颂道。玄化尽天秘。凝功毕地宝。笙镛流七始。玉帛承三造。委霰下璇蕤。叠雪翻琼藻。积曙境宇明。联萼千里杲。掩映顺云悬。摇裔从风扫。发贶烛侄前。腾瑞光图表。泽厚见身末。恩逾悟生眇。竦诚岱驾肃。侧志梁銮矫。

　　

　　【七夕夜咏牛女应制诗】

　　辍机起春暮。停箱动秋衿。璇居照汉右。芝驾肃河阴。容裔泛星道。逶迤济烟浔。陆离迎宵佩。倏烁望昏簪。俱倾环气怨。共歇浃年心。珠殿釭未沬。瑶庭露已深。夕清岂淹拂。弦辉无久临。

　　【侍宴蒜山诗】

　　龙旌拂纡景。凤盖起流云。转蕙方因委。层华正氛氲。烟竟山郊远。雾罢江天分。调石飞延露。裁金起承云。

　　【侍东耕诗】

　　肃镳奉晨发。恭带厕朝闻。仙乡降朱霭。神郊起青云。阴台承寒彩。阳树近初熏。观德欣临藉。瞻道乐游汾。

　　【游豫章西观洪崖井诗】

　　幽愿平生积。野好岁月弥。舍簪神区外。整褐灵乡垂。林远炎天隔。山深白日亏。游阴腾鹄岭。飞清起凤池。隐暧松霞被。容与涧烟移。将遂丘中性。结驾终在斯。

　　【自浔阳至都集道里名为诗】

　　山经亟旋览。水牒倦敷寻。稽榭诚淹留。烟台信遐临。翔州凝寒气。秋浦结清阴。眇眇高湖旷。遥遥南陵深。青溪如委黛。黄沙似舒金。观道雷池侧。访德茅堂阴。鲁显阙微迹。秦良灭芳音。讯远博望崖。采赋梁山岑。崇馆非陈宇。茂苑岂旧林。

　　【北宅秘园诗】

　　夕天霁晚气。轻霞澄暮阴。微风清幽幌。馀日照青林。收光渐窗歇。穷园自荒深。绿池翻素景。秋槐响寒音。伊人傥同爱。弦酒共栖寻。

　　【喜雨诗】

　　燕起知风舞。础润识云流。冽泉承夜湛。零雨望晨浮。合颖行盛茂。分穗方盈畴。

　　【江都平解严诗】

　　肃旗简庙律。耸钺畅乾灵。朝晏推物泰。通渥抃身宁。击辕歌至世。抚壤颂惟馨。

　　【从驾顿上诗】

　　中权临楚路。前茅望吴云。冀马依风蹀。边箫当夜闻。

　　【八月侍华林曜灵殿八关斋诗】

　　玉桴乘夕远。金枝终夜舒。澄淳玄化阐。希微寂理孚。

　　【怀园引】

　　鸿飞从万里。飞飞河代起。辛勤越霜雾。联翩逆江汜。去旧国。违旧乡。旧山旧海悠且长。回首瞻东路。延翮向秋方。登楚都。入楚关。楚地萧瑟楚山寒。岁去冰未已。春来雁不还。风肃幌兮露濡庭。汉水初绿柳叹青。朱光蔼蔼云英英。新禽喈喈又晨鸣。菊有秃兮松有蕤。忧来年去容发衰。流阴逝景不可追。临堂危坐怅欲悲。轩凫池鹤恋

　　阶墀。岂忘河渚捐江湄。试托意兮向芳荪。心绵绵兮属荒樊。想绿苹兮既冒沼。念幽兰兮已盈园。夭桃晨暮发。春莺旦夕喧。青苔芜石路。宿草尘蓬门。邅吾游夫鄢郢。路修远以萦纡。羌故园之在目。江与汉之不可逾。目还流而附音。候归烟而托书。还流兮潺湲。归烟容裔去不旋。念卫风於河广。怀邶诗於毖泉。汉女悲而歌飞鹄。楚客伤而奏南弦。武巢阳而望越。亦依阴而慕燕。咏零雨而卒岁。吟秋风以永年。

　　【山夜忧】

　　庭光尽。山明归。松昏解。渚Ａ３６稀。流风乘轩卷。明月缘河飞。迺斡西枻乱幽澨。山药屿而淹留。过香潭而一憩。屿侧兮初薰。潭垂兮葐蒀。或倾华而閟景。亦转彩而途云。云转兮四岫沈。景閟兮双路深。草将濡而坰晦。树未而涧音。涧鸟鸣兮夜蝉清。橘露靡兮蕙烟轻。凌别浦兮值泉跃。经乔林兮遇猨惊。跃泉屡环照。惊猨亟啼啸。徒芳酒而生伤。友尘琴而自吊。吊琴兮悠悠。影慼兮心妯。逢镂山之既渥。承润海之方流。身无厚於蜩毳。恩有重於嵩丘。仰绝炎而缔愧。谢泪河而轸忧。夜永兮忧绵绵。晨寒起长渊。南皋别鹤伫行汉。东邻孤管入青天。沈痾白发共急日。朝露过隟讵赊年。年去兮发不还。金膏玉沥岂留颜。回舲袥绳户。收棹掩荆关。

　　【瑞雪咏】

　　玄管洽。豳诗平。火洲灭。日壑清。龙关沙蒸。河徼云惊。晷未沉而井閟。方霾而海溟。山飞白雪。叶中符而掩皇州。降千而瑞神世。始葐蒀以蕤转。终徘徊而烟曳。状素镜之晨光。写金波之夜晰。晰景兮便娟。冠集灵兮蔼望仙。溢迎风兮湛承露。亘临华兮被通天。幂遥途而界远绮。丽青墀而镜列钱。及其流彩犹抟。凝明亟积。郊隰均映。江峦齐奕。审伊宫之逾丈。信钘阿之盈尺。洞秋方之玉园。果仙京之珠泽。若夫贞性贲道。润德晖经。载途演其楙。同云宣其灵。既昭化於卫术。亦阐义於齐庭。结秋竹之丽响。引幽兰之微馨。窃惟鸿化远洎。玄风遐施。浃纬称祥。磬埏作瑞。调露之乐既兴。大闺之歌已被。春光兮冬泽。长无愆於平施。

　　【长笛弄】

　　月起悠悠。当轩孤管流。郁顾慕含羁。含楚复含秋。青苔蔓。荧火飞。骚骚落叶散衣。夜何长。君吹勿近伤。夜长念绵绵。吹伤减人年。

　　【诗】

　　诞发兰仪。光启玉度。  
　 

　　鲍照

　　〈照。字明远。东海人。元嘉中。临川王义庆以为国侍郎。孝武时。为太学博士。中书舍人。宋孝武帝方以文章自高。颇多忌。由是赋述不敢尽其才。出为秣陵令。转永嘉令。除临海王子顼前参军。泰始二年。子顼起兵败。照为乱兵所杀。年五十馀。有集十卷。〉

　　【乐府】

　　【采桑】

　　季春梅始落。女工事蚕作。采桑淇洧间。还戏上宫阁。早蒲时结阴。晚篁初解箨。蔼蔼雾满闺。融融景盈幕。乳燕逐草虫。巢蜂拾花萼。是节最暄妍。佳服又新烁。绵叹对迥途。扬歌弄场藿。抽琴试抒思。荐佩果成托。承君郢中美。服义久心诺。卫风古愉艳。郑俗旧浮薄。灵愿悲渡湘。宓赋笑瀍洛。盛明难重来。渊意为谁涸。君其且调弦。桂酒妾行酌。

　　【代蒿里行】

　　同尽无贵贱。殊愿有穷伸。驰波催永夜。零露逼短晨。结我幽山驾。去此满堂亲。虚容遗剑佩。实貌戢衣巾。斗酒安可酌。尺书谁复陈。年代稍推远。怀抱日幽沦。人生良自剧。天道与何人。赍我长恨意。归为狐兔尘。

　　【代挽歌】

　　独处重冥下。忆昔登高台。傲岸平生中。不为物所裁。埏门只复闭。白蚁相将来。生时芳兰体。小虫今为灾。玄鬓无复根。枯髅依青苔。忆昔好饮酒。素盘进青梅。彭韩及廉蔺。畴昔已成灰。壮士皆死尽。馀人安在哉。

　　【代东门行】

　　伤禽恶弦惊。倦客恶离声。离声断客情。宾御皆涕零。涕零心断绝。将去复还诀。一息不相知。保况异乡别。遥遥征驾远。杳杳白日晚。居人掩闺卧。行子夜中饭。野风吹秋木。行子心肠断。食梅常苦酸。衣葛常苦寒。丝竹徒满座。忧人不解颜。长歌欲自慰。弥起长恨端。

　　【代放歌行】

　　蓼虫避葵堇。习苦不言非。小人自龌龊。安知旷士怀。鸡鸣洛城里。禁门平旦开。冠盖纵横至。车骑四方来。素带曳长飙。华缨结远埃。日中安能止。钟鸣犹未归。夷世不可逢。贤君信爱才。明虑自天断。不受外嫌猜。一言分珪圭爵。片善辞草莱。岂伊白璧赐。将起黄金台。今君有何疾。临路独迟回。

　　【代陈思王京洛篇】

　　凤楼十二重。四户八绮窗。绣桷金莲花。桂柱玉盘龙。珠帘无隔露。罗幌不胜风。宝帐三千所。为尔一朝容。扬芬紫烟上。垂彩绿云中。春吹回白日。霜歌落塞鸿。但惧秋尘起。盛爱逐衰蓬。坐视青苔满。卧对锦筵空。琴瑟纵横散。舞衣不复缝。古来共歇薄。君意岂独浓。惟见双黄鹄。千里一相从。

　　【代门有车马客行】

　　门有车马客。问客何乡士。捷步往相讯。果得旧邻里。凄凄声中情。慊慊增下俚。语昔有故悲。论今无新喜。清晨相访慰。日暮不能已。欢戚竞寻绪。谈调何终止。辞端竟未究。忽唱分途始。前悲尚未弭。后感方复起。嘶声盈我口。谈言在君耳。手迹可传心。愿尔笃行李。

　　【代棹歌行】

　　羁客离婴时。飘飖无定所。昔秋寓江介。兹春客河浒。往戢于役身。愿言永怀楚。泠泠鲦疏潭。邕邕雁循渚。飂戾长风振。摇曳高帆举。惊波无留连。舟人不踌伫。

　　【代白头吟】

　　直如朱丝绳。清如玉壶冰。何惭宿昔意。猜恨坐相仍。人情贱恩旧。世议逐衰兴。毫发一为瑕。丘山不可胜。食苗实硕鼠。点白信苍蝇。凫鹄远成美。薪刍前见陵。申黜褒女进。班去赵姬昇。周王日沦惑。汉帝益嗟称。心赏犹难恃。貌恭岂易凭。古来共如此。非君独抚膺。

　　【代东武吟】

　　主人且勿喧。贱子歌一言。仆本寒乡士。出身蒙汉恩。始随张校尉。占募到河源。后逐李轻车。追虏穷塞垣。密途亘万里。宁岁犹七奔。肌力尽鞍甲。心思历凉温。将军既下世。部曲亦罕存。时事一朝异。孤绩谁复论。少壮辞家去。穷老还入门。腰鎌刈葵藿。倚枯牧鸡豚。昔如韝上鹰。今似槛中猿。徒结千载恨。空负百年怨。弃席思君幄。疲以恋君轩。愿垂晋主惠。不愧田子魂。

　　【代别鹤操】

　　双鹤俱起时。徘徊沧海间。长弄若天汉。轻躯似云悬。幽客时结侣。提携游三山。青缴凌瑶台。丹罗笼紫烟。海上悲风急。三山多云雾。散乱一相失。惊孤不得住。缅然日月驰。远矣绝音仪。有愿而不遂。无怨以生离。鹿鸣在深草。蝉鸣隐高枝。心自有所存。旁人那得知。

　　【代出自蓟北门行】

　　羽檄起边亭。烽火入咸阳。徵师屯广武。分兵救朔方。严秋筋竿劲。虏阵精且强。天子按剑怒。使者遥相望。雁行缘石径。鱼贯度飞梁。箫鼓流汉思。旌甲被胡霜。疾风冲塞起。沙砾自飘扬。马毛缩如猥。角弓不可张。时危见臣节。世乱识忠良。投躯报明主。身死为国殇。

　　【代陆平原君子有所思行】

　　西上登雀台。东下望云阙。层阁肃天居。驰道直如发。绣甍结飞霞。璇题纳行月。筑山拟蓬壶。穿池类溟渤。选色遍齐代。徵声匝邛越。陈钟陪夕燕。笙歌待明发。年貌不可还。身意会盈歇。蚁壤漏山阿。丝泪毁金骨。器恶含满欹。物忌厚生没。智哉众多士。服理辨昭昧。

　　【代悲哉行】

　　羁人感淑节。缘感欲回辙。我行讵几时。华实骤舒结。睹实情有悲。瞻华意无悦。览物怀同志。如何复乖别。翩翩翔禽罗。关关鸣鸟列。翔鸣尚俦。偶。所叹独乖绝。

　　【代陈思王白马篇】

　　白马骍角弓。鸣鞭乘北风。要途问边急。杂虏入云中。闭壁自往复。清野径还冬。侨装多阙绝。旅服少裁缝。埋身守汉境。沈命对胡封。薄暮塞云起。飞沙被远松。含悲望两都。楚歌登四墉。丈夫设计误。怀恨逐边戎。弃别中国爱。要冀胡马功。去来今何道。卑贱生所钟。但令塞上儿。知我独为雄。

　　【代昇天行】

　　家世宅关辅。胜带宦王城。备闻十帝事。委曲两都情。倦见物兴衰。骤睹俗屯平。翩翻若回掌。恍惚似朝荣。穷途悔短计。晚志重长生。从师入远岳。结友事仙灵。五图发金记。九龠隐丹经。风餐委松宿。云卧恣天行。冠霞登彩阁。解玉饮椒庭。暂游越万里。少别数千龄。凤台无还驾。箫管有遗声。何时与汝曹。啄腐共吞腥。

　　【松柏篇】

　　余患脚上气四十馀日。知旧先借傅玄集。以余病剧。遂见还。开袠。适见乐府诗龟鹤篇。於危病中见长逝词。恻然酸怀抱。如此重病。弥时不差。呼吸乏喘。举目悲矣。火药间阙而拟之。

　　松柏受命独。历代长不衰。人生浮且脆。鴥若晨风悲。东海迸逝川。西山导落晖。南郊悦籍短。蒿里收永归。谅无畴昔时。百病起尽期。志士惜牛刀。忍勉自疗治。倾家行药事。颠沛去迎医。徒备火石苦。奄至不得辞。龟龄安可获。岱宗限已迫。睿圣不得留。为善何所益。舍此赤县居。就彼黄垆宅。永离九原亲。长与三辰隔。属纩生望尽。阖棺世业埋。事痛存人心。恨结亡者怀。祖葬既云及。圹　　亦已开。室族内外哭。亲疏同共哀。外姻远近至。名列通夜台。扶舆出殡宫。低回恋庭室。天地有尽期。我去无还日。居者今已尽。人事从此毕。火歇烟既没。形销声亦灭。鬼神来依我。生人永辞诀。大暮杳悠悠。长夜无时节。郁湮重冥下。烦冤难具说。安寝委沉寞。恋恋念平生。事业有馀结。刊述未及成。资储无担石。儿女皆孩婴。一朝放舍去。万恨缠我情。追忆世上事。束教以自拘。明发靡怡悆。夕归多忧虞。撤闲晨迳流。辍宴式酒濡。知今瞑目苦。恨失尔时娱。遥遥远民居。独埋深壤中。墓前人迹灭。冢上草日丰。空床响鸣蜩。高松结悲风。长寐无觉期。谁知逝者穷。生存处交广。连榻舒华茵。已没一何苦。楛哉不容身。昔日平居时。晨夕对六亲。今日掩奈何。一见无谐因。礼席有降杀。三龄速过隙。几筵就收撤。室宇改畴昔。行女游归途。仕子复王役。家世本平常。独有亡者剧。时祀望归来。四节静茔丘。孝子抚坟号。父子知来不。欲还心依恋。欲见绝无由。烦冤荒陇侧。肝心尽崩抽。

　　【代苦热行】

　　赤阪横西阻。火山赫南威。身热头且痛。鸟坠魂来归。汤泉发云潭。焦烟起石圻。日月有恒昏。雨露未尝晞。丹蛇逾百尺。玄蜂盈十围。含沙射流影。吹虫病行晖。瘴气昼熏体。菵露夜沾衣。饥猿莫下食。晨禽不敢飞。毒淫尚多死。度泸宁具腓。生躯蹈死地。昌志登祸机。戈船荣既薄。伏波赏亦微。爵轻君尚惜。士重安可希。

　　【代朗月行】

　　朗月出东山。照我绮窗前。窗中多佳人。被服妖且妍。靓妆坐帐里。当户弄清弦。鬓夺卫女迅。体绝飞燕先。为君歌一曲。当作朗月篇。酒至颜自解。声和心亦宣。千金何足重。所存意气间。

　　【代堂上歌行】

　　四坐且莫喧。听我堂上歌。昔仕京洛时。高门临长河。出入重宫里。结友曹与何。车马相驰逐。宾朋好容华。阳春孟春月。朝光散流霞。轻步逐芳风。言笑弄丹葩。晖晖朱颜酡。纷纷织女梭。满堂皆美人。目成对湘娥。虽谢侍君闲。明妆带绮罗。筝笛更弹吹。高唱好相和。万曲不关心。一曲动情多。欲知情厚薄。更听此声过。

　　【代结客少年场行】

　　骢马金络头。锦带佩吴钩。失意杯酒间。白刃起相仇。追兵一旦至。负剑远行游。去乡三十载。复得还旧丘。升高临四关。表里望皇州。九途平若水。双阙似云浮。扶宫罗将相。夹道列王侯。日中市朝满。车马若川流。击钟陈鼎食。方驾自相求。今我独何为。埳壈怀百忧。

　　【扶风歌】

　　昨辞金华殿。今次雁门县。寝卧握秦戈。栖息抱越箭。忍悲别亲知。行泣随征传。寒烟空徘徊。朝日乍舒卷。

　　【代少年时至衰老行】

　　忆昔少年时。驰逐好名晨。结友多贵门。出入富儿邻。绮罗艳华风。车马自扬尘。歌唱青齐女。弹筝燕赵人。好酒多芳气。肴味厌时新。今日每想念。此事邈无因。寄语后生子。作乐当及春。

　　【代阳春登荆山行】

　　旦登荆山头。崎岖道难游。早行犯霜露。苔滑不可留。极眺入云表。穷目尽帝州。方都列万室。层城带高楼。奕奕朱轩驰。纷纷缟衣流。日氛映山浦。暄雾逐风收。花木乱平原。桑柘盈平畴。攀条弄紫茎。藉露折芳柔。遇物虽成趣。念者不解忧。且共倾春酒。长歌登山丘。

　　【代贫贱苦愁行】

　　湮没虽死悲。贫苦即生剧。长叹至天晓。愁苦穷日夕。盛颜当少歇。鬓发先老白。亲友四面绝。朋知断三益。空庭惭树萱。药饵愧过客。贫年忘日时。黯颜就人惜。俄顷不相酬。恧怩面已赤。或以一金恨。便成百年隙。心为千条计。事未见一获。运圯津途塞。遂转死沟洫。以此穷百年。不如还窀穸。

　　【代边居行】

　　少年远京阳。遥遥万里行。陋巷绝人径。茅屋摧山冈。不睹车马迹。但见麋鹿场。长松何落落。丘陇无复行。边地无高木。萧萧多白杨。盛年日月尽。一去万恨长。悠悠世中人。争此锥刀忙。不忆贫贱时。富贵辄相忘。纷纷徒满目。何关慨予伤。不如一亩中。高会挹清浆。遇乐便作乐。莫使候朝光。

　　【代邽街行】

　　伫立出门衢。遥望转蓬飞。蓬去旧根在。连翩逝不归。念我舍乡俗。亲好久乖违。慷慨怀长想。惆怅恋音徽。人生随事变。迁化焉可祈。百年难必果。千虑易盈亏。

　　【箫史曲】

　　

　　箫史爱长年。嬴女吝童颜。火粒愿排弃。霞雾好登攀。龙飞逸天路。凤起出秦关。身去长不返。箫声时往还。

　　【王昭君】

　　既事转蓬远。心随雁路绝。霜鞞旦夕惊。边笳中夜咽。

　　【吴歌二首】

　　夏口樊城岸。曹公却月戍。但观流水还。识是侬流下。

　　夏口樊城岸。曹公却月楼。观见流水还。识是侬泪流。

　　人言荆江狭。荆江定自阔。五雨了无闻。风声那得达。

　　【采菱歌七首】

　　骛舲驰桂浦。息棹偃椒潭。箫弄澄湘北。菱歌清汉南。

　　弭榜搴蕙荑。停唱纫薰若。含伤拾泉花。萦念采云萼。

　　暌阔逢暄新。凄怨值妍华。愁心不可荡。春思乱如麻。

　　要艳双屿里。望美两洲间。褭褭风出浦。容容日向山。

　　烟曀越嶂深。箭迅楚江急。空抱琴中悲。徒望近关泣。

　　缄叹凌珠渊。收慨上金堤。春芳行歇落。是人方未齐。

　　思今怀近忆。望古怀远识。怀古复怀今。长怀无终极。

　　【幽兰五首】

　　倾辉引暮色。孤景留思颜。梅歇春欲罢。期渡往不还。

　　帘委兰蕙露。帐含桃李风。揽带昔何道。坐令芳节终。

　　结佩徒分明。抱梁辄乖忤。华落知不终。空愁坐相误。

　　眇眇蛸挂网。漠漠蚕弄丝。空惭不自信。怯与君画期。

　　陈国郑东门。古今共所知。长袖暂徘徊。驷马停路歧。

　　【中兴歌十首】

　　千冬迟一春。万夜视朝日。生平值中兴。欢起百忧毕。

　　中兴太平运。化清四海乐。祥景照玉台。紫烟游凤阁。

　　碧楼含夜月。紫殿争朝光。彩墀散兰麝。风起自生芳。

　　白日照前窗。玲珑绮罗中。美人掩轻扇。含思歌春风。

　　三五容色满。四五妙华歇。已输春日欢。分随秋光没。

　　北出湖边戏。前还苑中游。飞縠绕长松。驰管逐波流。

　　九月秋水清。三月春花滋。千金逐良日。皆竞中兴时。

　　穷泰已有分。寿夭复属天。既见中兴乐。莫持忧自煎。

　　襄阳是小地。寿阳非帝城。今日中兴乐。遥冶在上京。

　　梅花一时艳。竹叶千年色。愿君松柏心。采照无穷极。

　　【代白纻舞歌词四首】

　　侍郎臣鲍照启。被教作白纻舞歌词。谨竭庸陋。裁为四曲。附启上呈。识方淟悴。思途猥局。言既无雅。声未能文。不足以宣赞圣旨。抽拔妙实。谨遣简馀。惭随悚盈。谨启。词曰：

　　吴刀楚制为佩袆。纤罗雾縠垂羽衣。含商咀徵歌露晞。珠履飒沓纨袖飞。凄风夏起素云回。车怠马烦客忘归。兰膏明烛承夜晖。

　　桂宫柏寝拟天居。朱爵文窗韬绮疏。象床瑶席镇犀渠。雕屏匼匝组帷舒。秦筝赵瑟兵笙竽。垂珰散佩盈玉除。停觞不御欲谁须。

　　三星参差露沾湿。弦悲管清月将入。寒光萧条候虫急。荆王流叹楚妃泣。红颜难长时易戢。凝华结藻久延立。非君之故岂安集。

　　池中赤鲤庖所捐。琴高乘去腾上天。命逢福世丁溢恩。簪金藉绮升曲筵。恩厚德深委如山。洁诚洗志期暮年。乌白马角宁足言。

　　【代白纻曲二首】

　　朱唇动。素腕举。洛阳少童邯郸女。古称渌水今白纻。催弦急管为君舞。穷秋九月荷叶黄。北风驱雁天雨霜。夜长酒多乐未央。

　　春风澹荡侠思多。天色净绿气妍和。桃含红萼兰紫芽。朝日灼烁发园华。卷幌结帷罗玉筵。齐讴秦吹卢女弦。千金雇笑买芳年。

　　【代鸣雁行】

　　邕邕鸣雁鸣始旦。齐行命侣入云汉。中夜相失群离乱。留连徘徊不忍散。憔悴容仪君不知。辛苦风霜亦何为。

　　【拟行路难十八首】

　　奉君金卮之美酒。玳瑁玉匣之雕琴。七彩芙蓉之羽帐。九华蒲萄之锦衾。红颜零落岁将暮。寒光宛转时欲沉。愿君裁悲且减思。听我抵节行路吟。不见柏梁铜雀上。宁闻古时清吹音。

　　洛阳名工铸为金博山。千斫复万镂。上刻秦女携手仙。承君清夜之欢娱。列置帏里明烛前。外发龙鳞之丹彩。内含麝芬之紫烟。如今君心一朝异。对此长叹终百年。

　　璿闺玉墀上椒阁。文窗绣户垂罗幕。中有一人字金兰。被服纤罗蕴芳藿。春燕差池风散梅。开帏对景弄禽雀。含歌揽涕恒抱愁。人生几时得为乐。

　　宁作野中之双凫。不愿云间之别鹤。

　　泻水置平地。各自东西南北流。人生亦有命。安能行叹复坐愁。酌酒以自宽。举杯断绝歌路难。心非木石岂无感。吞声踯躅不敢言。

　　君不见河边草。冬时枯死春满道。君不见城上日。今暝没尽去。明朝复更出。今我何时当得然。一去永灭入黄泉。人生苦多欢乐少。意气敷腴在盛年。且愿得志数相就。床头恒有沽酒钱。功名竹帛非我事。存亡贵贱付皇天。

　　对案不能食。拔剑击柱长叹息。丈夫生世会风韵地。安能蝶躞垂羽翼。弃置罢官去。还家自休息。朝出与亲辞。暮还在亲侧。弄儿床前戏。看妇机中织。自古圣贤尽贫贱。何况我辈孤且直。

　　愁思忽而至。跨马出北门。举头四顾望。但见松柏荆棘郁樽樽。中有一鸟名杜鹃。言是古时蜀帝魂。声音哀苦鸣不息。羽毛憔悴似人髡。飞走树间啄虫蚁。岂意往日天子尊。念此死生变化非常理。中心恻怆不能言。

　　中庭五株桃。一株先作花。阳春妖冶二三月。从风簸荡落西家。西家思妇见悲惋。零泪沾衣抚心叹。初送我君出户时。何言淹留节回换。床席生尘明镜垢。纤腰瘦削发蓬乱。人生不得恒称意。惆怅徙倚至夜半。

　　剉蘖染黄丝。黄丝历乱不可治。昔我与君始相值。尔时自谓可君意。结带与我言。死生好恶不相置。今日见我颜色衰。意中索寞与先异。还君金钗玳瑁簪。不忍见之益愁思。

　　君不见蕣华不终朝。须臾淹冉零落销。盛年妖艳浮华辈。不久亦当诣冢头。一去无还期。千秋万岁无音词。孤魂茕茕空陇间。独魄徘徊绕坟基。但闻风声野鸟吟。岂忆平生盛年时。为此令人多悲悒。君当纵意自熙怡。

　　君不见枯箨走阶庭。何时复青著故茎。君不见亡灵蒙享祀。何时倾杯竭壶罂。君当见此起忧思。宁及得与时人争。人生倏忽如绝电。华年盛德几时见。但令纵意存高尚。旨酒嘉肴相胥燕。持此从朝竟夕暮。差得亡忧消愁怖。胡为惆怅不能已。难尽此曲令君忤。

　　今年阳初花满林。明年冬末雪盈岑。推移代谢纷交转。我君边戍独稽沈。执袂分别已三载。迩来寂淹无分音。朝悲惨惨遂成滴。暮思绕绕最伤心。膏沐芳馀久不御。蓬首乱鬓不设簪。徒飞轻埃舞空帷。粉筐黛器靡复遗。自生留世苦不幸。心中惕惕恒怀悲。

　　春禽喈喈旦暮鸣。最伤君子忧思情。我初辞家从军侨。荣志溢报干云霄。流浪渐冉经三龄。忽有白发素髭生。今暮临水拔已尽。明日对镜复已盈。但恐羁死为鬼客。客思寄灭生空精。每怀旧乡野。念我旧人多悲声。忽见过客问何我。宁知我家在南城。答云我曾居君乡。知君游宦在此城。我行离邑已万里。今方羁役去远征。来时闻君妇。闺中孀居独宿有贞名。亦云悲朝泣闲房。又闻暮思泪沾裳。形容憔悴非昔悦。蓬鬓衰颜不复妆。见此令人有馀悲。当愿君怀不暂忘。

　　君不见少壮从军去。白首流离不得还。故乡窅窅日夜隔。音尘断绝阻河关。朔风萧条白云飞。胡笳哀急边气寒。听此愁人兮奈何。登山远望得留颜。将死胡马迹。宁见妻子难。男儿生世轗轲欲何道。绵忧摧抑起长叹。

　　君不见柏梁台。今日丘墟生草莱。君不见阿房宫。寒云泽雉栖其中。歌妓舞女今谁在。高坟垒垒满山隅。长袖纷纷徒竞世。非我昔时千金躯。随酒逐乐任意去。莫令名叹下黄垆。

　　君不见冰上霜。表里阴且寒。虽蒙朝日照。信得几时安。民生故如此。谁令摧折强相看。年去年来自如削。白发零落不胜冠。

　　君不见春鸟初至时。百草含青俱作花。寒风萧索一旦至。竟得几时保光华。日月流迈不相饶。令我愁思怨恨多。

　　诸君莫叹贫。富贵不由人。丈夫四十强而仕。余当二十弱冠辰。莫言草木委冬雪。会应苏息遇阳春。对酒叙长篇。穷途运命委皇天。但愿樽中九酝满。莫惜床头百个钱。直得优游卒一岁。何劳辛苦事百年。

　　【梅花落】

　　中庭杂树多。偏为梅咨嗟。问君何独然。念其霜中能作花。露中能作实。摇荡春风媚春日。念尔零落逐寒风。徒有霜华无霜质。

　　【代淮南王二首】

　　淮南王。好长生。服食练气读仙经。琉璃药碗牙作盘。金鼎玉匕合神丹。合神丹。戏紫房。紫房彩女弄明珰。鸾歌凤舞断君肠。

　　朱城九门门九开。愿逐明月入君怀。入君怀。结君佩。怨君恨君恃君爱。筑城思坚剑思利。同盛同衰莫相弃。

　　【代雉朝飞】

　　雉朝飞。振羽翼。专场挟雌恃强力。媒已惊。翳又逼。蒿间潜彀卢矢直。刎绣颈。碎锦臆。绝命君前无怨色。握君手。执杯酒。意气相倾死何有。

　　【代北风凉行】

　　北风凉。雨雪雱。京洛女儿多严妆。遥艳帷中自悲伤。沉吟不语若有忘。问君何行何当归。苦使妾坐自伤悲。虑年至。虑颜衰。情易复。恨难追。

　　【代空城雀】

　　雀乳四鷇。空城之阿。朝食野粟。夕饮冰河。高飞畏鸱鸢。下飞畏网罗。辛伤伊何言。怵迫良已多。诚不及青鸟。远食玉山禾。犹胜吴宫燕。无罪得焚窠。赋命有厚薄。长叹欲如何。

　　【代夜坐吟】

　　冬夜沈沈夜坐吟。含声未发已知心。霜入幕。风度林。朱灯灭。朱颜寻。体君歌。逐君音。不贵声。贵意深。

　　【代春日行三言】

　　献岁发。吾将行。春山茂。春日明。园中鸟。多嘉声。梅始发。桃始荣。泛舟舻。齐棹惊。奏采菱。歌鹿鸣。风微起。波微生。弦亦发。酒亦倾。入莲池。折桂枝。芳袖动。芬叶披。两相思。两不知。 



　　鲍照

　　【诗】

　　【侍宴覆舟山诗二首】

　　息雨清上郊。开云照中县。游轩越丹居。晖烛集凉殿。凌高跻飞楹。追焱起流宴。苑含灵群。岩庭藏物变。明辉烁神都。丽气冠华甸。目远幽情周。醴洽深恩遍。

　　繁霜飞玉闼。爱景丽皇州。清跸戒驰路。羽盖伫宣游。神居既崇盛。嵓崄信环周。礼俗陶德声。昌会溢民讴。惭无胜化质。谬从云雨浮。

　　【从拜陵登京岘诗】

　　孟冬十月交。杀盛阴欲终。风烈无劲草。寒甚有凋松。军井冰昼结。士马毡夜重。晨登岘山。霜雪凝未通。息鞍循陇上。支剑望云峰。表里观地险。昇降究天容。东岳覆如砺。瀛海

　　安足穷。伤哉良永矣。驰光不再中。衰贱谢远顾。疲老还旧邦。深德竟何报。徒令田陌空。

　　【蒜山被始兴王命作诗】

　　暮冬霜朔严。地闭泉不流。玄武藏木阴。丹乌还养羞。劳农泽既周。役车时亦休。高薄符好茜。藻驾及时游。鹿苑岂淹睇。兔园不足留。升峤眺日軏。临迥望沧洲。云生玉堂里。风靡银台陬。陂石类星悬。屿木似烟浮。形胜信天府。珍宝丽皇州。白日回清景。芳醴洽欢柔。参差出寒吹。飉戾江上讴。王德爱文雅。飞瀚洒鸣球。美哉物会昌。衣道服光猷。

　　【登庐山诗二首】

　　悬装乱水区。薄旅次山楹。千岩盛阻积。万壑势回萦。巃嵸高昔貌。纷乱袭前名。洞涧窥地脉。耸树隐天经。松磴上迷密。云窦下纵横。阴冰实夏结。炎树信冬荣。嘈囋晨鹍思。叫啸夜猿清。深崖伏化迹。穹岫閟长灵。乘此乐山性。重以远游情。方跻羽人途。永与烟雾并。

　　访世失隐沦。从山异灵士。明发振云冠。升峤远栖趾。高岑隔半天。长崖断千里。氛雾承星辰。潭壑洞江汜。崭绝类虎牙。巑岏象熊耳。埋冰或百年。韬树必千祀。鸡鸣清涧中。猨啸白云里。瑶波逐穴开。霞石触峰起。回互非一形。参差悉相似。倾听凤管宾。缅望钓龙子。松桂盈膝前。如何秽城市。

　　【从登香炉峰诗】

　　辞宗盛荆梦。登歌美凫绎。徒收札梓饶。曾非羽人宅。罗景蔼云扃。沾光扈龙策。御风亲列涂。乘山穷禹迹。含啸对雾岑。延萝倚峰壁。青冥摇烟树。穹跨负天石。霜崖灭土膏。金涧测泉脉。旋渊抱星汉。乳窦通海碧。谷馆驾鸿人。岩栖咀丹客。殊物藏珍怪。奇心隐仙籍。高世伏音华。绵古遁精魄。萧瑟生哀听。参差远惊觌。惭无献赋才。洗汙奉毫帛。

　　【从庾中郎游园山石室诗】

　　荒途趣山楹。云崖隐灵室。冈涧纷萦抱。林障沓重密。昏昏磴路深。活活梁水疾。幽隅秉昼烛。地牖窥朝日。怪石似龙章。瑕璧丽锦质。洞庭安可穷。漏井终不溢。沈空绝景声。崩危坐惊栗。神化岂有方。妙象竟无述。至哉炼玉人。处此长自毕。

　　【登翻车岘诗】

　　高山绝云霓。深谷断无光。昼夜沦雾雨。冬夏结寒霜。淖坂既马领。碛路又羊肠。畏途疑旅人。忌辙覆行箱。升岑望原陆。四眺极川梁。游子思故居。离客迟新乡。新知有客慰。追故游子伤。

　　【登黄鹤矶诗】

　　木落江渡寒。雁还风送秋。临流断商弦。瞰川悲棹讴。适郢无东辕。还夏有西浮。三崖隐丹磴。九派引沧流。泪竹感湘别。弄珠怀汉游。岂伊药饵泰。得夺旅人忧。

　　【登云阳九里埭诗】

　　宿心不复归。流年抱衰疾。既成云雨人。悲绪终不一。徒忆江南声。空录齐后瑟。方绝萦弦思。岂见绕梁日。

　　【自砺山东望震泽诗】

　　澜漫潭洞波。合沓崿嶂云。涨岛远不测。冈涧近难分。幽篁愁暮见。思鸟伤夕闻。以此藉沈痾。栖迹别人群。结言非尽书。有念岂敷文。

　　【三日游南苑诗】

　　采苹及华月。追节逐芳云。腾茜溢林疏。丽日晔山文。清潭圆翠会。花薄缘绮纹。合樽遽景斜。折荣Ａ２９组芬。

　　【赠故人马子乔诗六首】

　　踯躅城上羊。攀隅食玄草。俱共日月辉。昏明独何早。夕风飘野箨。飞尘被长道。亲爱难重陈。怀忧坐空老。

　　寒灰灭更燃。夕华晨更鲜。春冰虽暂解。冬水复还坚。佳人舍我去。赏爱长绝缘。欢至不留日。感物辄伤年。

　　松生陇坂上。百尺下无枝。东南望河尾。西北隐昆崖。野风振山籁。朋鸟夜惊离。悲凉贯年节。葱翠恒若斯。安得草木心。不怨寒暑移。

　　种橘南池上。种杏北池中。池北既少露。池南又多风。早寒逼晚岁。衰恨满秋容。湘滨有灵鸟。其字曰鸣鸿。一挹缯缴痛。长别远无双。

　　皎如川上鹄。赫似握中丹。宿心谁不欺。明白古所难。凭楹观皓露。洒酒荡忧颜。永念平生意。穷光不忍还。淹留徒攀桂。延伫空结兰。

　　双剑将别离。先在匣中鸣。烟雨交将夕。从此遂分形。雌沉吴江里。雄飞入楚城。吴江深无底。楚阙有崇扃。一为天地别。岂直限幽明。神物终不隔。千祀傥还并。

　　【答客诗】

　　幽居属有念。含意未连词。会客从外来。问君何所思。澄神自惆怅。嘿虑久回疑。谓宾少安席。方为子陈之。我以筚门士。负学谢前基。爱赏好遍越。放纵少矜持。专求遂性乐。不计缉名期。欢至独斟酒。忧来辄赋诗。声交稍希歇。此意更坚滋。浮生急驰电。物道险弦丝。深忧寡情谬。进伏两睽时。愿赐卜身要。得免后贤嗤。

　　【和王丞诗】

　　限生归有穷。长意无已年。秋心日迥绝。春思坐连绵。衔协旷古愿。斟酌高代贤。遁迹俱浮海。采药共还山。夜听横石波。朝望宿岩烟。明涧子沿越。飞萝予萦牵。性好必齐遂。迹幽非妄传。灭志身世表。藏名琴酒间。

　　【日落望江赠荀丞诗】

　　旅人乏愉乐。薄暮增思深。日落岭云归。延颈望江阴。乱流灇大壑。长雾匝高林。林际无穷极。云边不可寻。惟见独飞鸟。千里一扬音。推其感物情。则知游子心。君居帝京内。高会日挥金。岂念慕群客。咨嗟恋景沈。

　　【秋日示休上人诗】

　　枯桑叶易零。疲客心易惊。今兹亦何早。已闻络纬鸣。回风灭且起。卷蓬息复征。怆怆簟上寒。凄凄帐里清。物色延暮思。霜露逼朝荣。临堂观秋草。东西望楚城。白杨叹从此生。

　　【答休上人菊诗】

　　酒出野田稻。菊生高冈草。味貌复何奇。能令君倾倒。玉碗徒自羞。为君慨此秋。金盖覆牙柈。何为心独愁。

　　【吴兴黄浦亭庾中郎别诗】

　　风起洲渚寒。云上日无辉。连山眇烟雾。长波回难依。旅雁方南过。浮客示西归。已经江海别。复与亲眷违。奔景易有穷。离袖安可挥。欢觞为悲酌。歌服成泣衣。温念终不渝。藻志还存追。役人多牵滞。顾路惭奋飞。昧心附远翰。炯言藏佩韦。

　　【与伍侍郎别诗】

　　民生如野鹿。知爱不知命。饮龁具攒聚。翘陆欻惊迸。伤我慕类心。感尔食苹性。漫漫鄢郢途。渺渺淮海迳。子无金石质。吾有犬马病。忧乐安可言。离会孰能定。钦哉慎所宜。砥德乃为盛。贫游不可忘。久交念敦敬。

　　【送别王宣城诗】

　　发郢流楚思。涉淇兴卫情。既逢青春献。复值白苹生。广望周千里。江郊蔼微明。举爵自惆怅。歌管为谁清。颍阴腾前藻。淮阳流昔声。树道慕高华。属路伫深馨。

　　【送从弟道秀别诗】

　　参差生密念。踯躅行思悲。悲思恋光景。密念盈岁时。岁时多阻折。光景乏安怡。以此苦风情。日夜惊悬旗。登山临朝日。扬袂别所思。浸淫旦潮广。澜漫宿云滋。天阴惧先发。路远常早辞。篇诗后相忆。杯酒今无持。游子苦行役。冀会非远期。

　　【赠傅都曹别诗】

　　轻鸿戏江潭。孤雁集洲沚。邂逅两相亲。缘念共无已。风雨好东西。一隔顿万里。追忆栖宿时。声容满心耳。落日川渚寒。愁云绕天起。短翮不能翔。徘徊烟雾里。

　　【和傅大农与僚故别诗】

　　绝节无缓响。伤雁有哀音。非同年岁意。谁共别离心。伊昔谬通途。冠屣预人林。浮江望南岳。登潮窥海阴。孰谓游居浅。慕美久相深。萋萋春草秀。嘤嘤喜候禽。辰物尽明茂。尊盛独幽沈。之子安所适。我方栖旧岑。坠欢岂更接。明爱邈难寻。

　　【送盛侍郎饯候亭诗】

　　沾霜袭冠带。驱驾越城闉。北临出塞道。南望入乡津。高墉宿寒雾。平野起秋尘。君为坐堂子。我乃负羁人。欣悲岂等志。甘苦诚异身。结涕园中草。憔悴悲此春。

　　【与荀中书别诗】

　　劳舟厌长浪。疲旆倦行风。连翩感孤志。契阔伤贱躬。亲交笃离爱。眷恋置酒终。敷文勉征念。发藻慰愁容。思君吟涉洧。抚己谣渡江。惭无黄鹤翅。安得久相从。愿遂宿知意。不使旧山空。

　　【从过旧宫诗】

　　肃装属云旅。奉靷承末涂。严恭履桑梓。加敬览枌榆。灵命蕴川渎。帝宝伏篇图。虎变由石纽。龙翔自鼎湖。功冠生民始。道妙神器初。宫陛留前制。歌思溢今衢。馀祥见云物。遗像存陶渔。泉流信清泌。原野实甘荼。岂伊爱丰鄗。天险兼上腴。东秦邦北门。非亲谁克居。仁声日月懋。惠泽云雨敷。卢令美何歇。唐风久不渝。微臣逢世庆。征赋备人徒。空费行苇德。采束谢生刍。

　　【从临海王上荆初发新渚诗】

　　客行有苦乐。但问客何行。扳龙不待翼。附骥绝尘冥。梁珪分楚牧。羽鹢指全荆。云舻掩江汜。千里被连旌。戾戾旦风遒。嘈嘈晨鼓鸣。收缆辞帝郊。扬棹发皇京。狐兔怀窟志。犬马恋主情。抚襟同太息。相顾俱涕零。奉役途未启。思归思已盈。

　　【还都道中诗三首】

　　悦怿遂还心。踊跃贪至勤。鸣鸡戒征路。暮息落日分。急流腾飞沫。回风起江濆。孤兽啼夜侣。离鸿噪霜群。物哀心交横。声切思纷纭。叹慨诉同旅。美人无相闻。

　　风急讯湾浦。装高偃樯舳。夕听江上波。远极千里目。寒律惊穷蹊。爽气起乔木。隐隐日没岫。瑟瑟风发谷。鸟还暮林喧。潮上水结洑。夜分霜下凄。悲端出遥陆。愁来攒人怀。羁心苦独宿。

　　久宦迷远川。川广每多惧。薄止闾边亭。关历险程路。湛对冥寓岫。濛昧江上雾。时凉籁争吹。流洊浪奔趣。恻焉增愁起。搔首东南顾。茫然荒野中。举目皆凛素。回风扬江泌。寒栖动树。太息终晨漏。企我归飙遇。

　　【上浔阳还都道中作诗】

　　昨夜宿南陵。今旦入芦洲。客行惜日月。崩波不可留。侵星赴早路。毕景逐前俦。鳞鳞夕云起。猎猎晚风遒。腾沙郁黄雾。翻浪扬白鸥。登舻眺淮甸。掩泣望荆流。绝目尽平原。时见远烟浮。倏忽坐还合。俄思甚兼秋。未尝违户庭。安能千里游。谁令乏古节。贻此越乡忧。

　　【还都至三山望石头城诗】

　　泉源安首流。川末澄远波。晨光被水族。晓气歇林阿。两江皎平迥。三山郁骈罗。南帆望越峤。北榜指齐河。关扃绕天邑。襟带抱尊华。长城非壑崄。峻岨似荆芽。攒楼贯白日。擒堞隐丹霞。征夫喜观国。游子迟见家。流连入京引。踯躅望乡歌。弥前叹景促。逾近勌路多。偕萃犹如兹。弘易将谓何。

　　【还都口号诗】

　　分壤蕃帝华。列正蔼皇宫。礼燕及年暇。朝奏因岁通。维舟歇金景。结棹俟昌风。钲歌首寒物。归吹践开冬。阴沉烟塞合。萧瑟凉海空。驰霜急归节。幽云惨天容。旌鼓贯玄途。羽鹢被长江。君王迟京国。游子思乡邦。恩世共渝洽。身愿两扳逢。勉哉河济客。勤尔尺波功。

　　【行京口至竹里诗】

　　高柯危且竦。锋石横复仄。复涧隐松声。重崖伏云色。冰闭寒方壮。风动鸟倾翼。斯志逢凋严。孤游值曛逼。兼途无憩鞍。半菽不遑食。君子树令名。细人效命力。不见长河水。清浊俱不息。

　　【发后渚诗】

　　江上气早寒。仲秋始霜雪。从军乏衣粮。方冬与家别。萧条背乡心。凄怆清渚发。凉埃晦平皋。飞潮隐修。孤光独徘徊。空烟视昇灭。途随前峰远。意逐后云结。华志分驰年。韶颜惨惊节。推琴三起叹。声鸟君断绝。

　　【阳岐守风诗】

　　差池玉绳高。掩蔼瑶井没。广岸屯宿阴。悬崖栖归月。役人喜先驰。军令申早发。洲迥风正悲。江寒雾未歇。飞云日东西。别鹤方楚越。尘衣孰挥浣。蓬思乱光发。

　　【发长松遇雪诗】

　　土牛既送寒。奠陵方浃驰。振风摇地局。封雪满空枝。江渠合为陆。天野浩无涯。饮泉冻马骨。斫冰伤役疲。昆明岂不惨。黍谷宁可吹。

　　【咏史诗】

　　五都矜财雄。三川养声利。百金不市死。明经有高位。京城十二衢。飞甍各鳞次。仕子彯

　　华缨。游客竦轻辔。明星晨未稀。轩盖已云至。宾御纷飒沓。鞍马光照地。寒暑在一时。繁华及春媚。君平独寂寞。身世两相弃。

　　【蜀四贤咏】

　　渤渚水浴凫。舂山玉抵鹊。皇汉方盛明。群龙满阶阁。君平因世间。得还守寂寞。闭帘注道德。开封述天爵。相如达生旨。能屯复能跃。陵令无人事。毫墨时洒落。褒气有逸伦。雅缋信炳博。如令圣纳贤。金珰易羁络。良庶神明游。岂伊覃思作。玄经不期赏。虫篆散忧乐。首路或参差。投驾均远托。身表既非我。生内任丰薄。  
　 



　　鲍照

　　【拟古诗八首】

　　鲁客事楚王。怀金袭丹素。既荷主人恩。又蒙令尹顾。日晏罢朝归。舆马塞衢路。宗党生光辉。宾仆远倾慕。富贵人所欲。道得亦何惧。南国有儒生。迷方独沦误。伐木清江湄。设罝守毚兔。

　　十五讽诗书。篇翰靡不通。弱冠参多士。飞步游秦宫。侧睹君子论。预见古人风。两说穷舌端。五车摧笔锋。羞当白璧贶。耻受聊城功。晚节从世务。乘障远和戎。解佩袭犀渠。卷袠奉卢弓。始愿力不及。安知今所终。

　　幽并重骑射。少年好驰逐。毡带佩双鞬。象弧插雕服。兽肥春草短。飞鞚越平陆。朝游雁门上。暮还楼烦宿。石梁有馀劲。惊雀无全目。汉虏方未和。边城屡翻覆。留我一白羽。将以分虎竹。

　　凿井北陵隈。百丈不及泉。生事本澜漫。何用独精坚。幼壮重寸阴。衰暮反轻年。放驾息朝歌。提爵止中山。日夕登城隅。周回视洛川。街衢积冻草。城郭宿寒烟。繁华悉何在。宫阙久崩填。空谤齐景非。徒称夷叔贤。

　　伊昔不治业。倦游观五都。海岱饶壮士。蒙泗多宿儒。结发起跃马。垂白对讲书。呼我升上席。陈觯发瓢壶。管仲死已久。墓在西北隅。后面崔嵬者。桓公旧冢庐。君来诚既晚。不睹崇明初。玉琬徒见传。交友义渐疏。

　　束薪幽篁里。刈黍寒涧阴。朔风伤我肌。号鸟惊思心。岁暮井赋讫。程课相追寻。田租送函谷。兽藁输上林。河渭冰未开。关陇雪正深。笞击官有罚。呵辱吏见侵。不谓乘轩意。伏枥还至今。

　　河畔草未黄。胡雁已矫翼。秋蛩挟户吟。寒妇成夜织。去岁征人还。流传旧相识。闻君上陇时。东望久叹息。宿昔改衣带。旦暮异容色。念此忧如何。夜长忧向多。明镜尘匣中。宝瑟生网罗。

　　蜀汉多奇山。仰望与云平。阴崖积夏雪。阳谷散秋荣。朝朝见云归。夜夜闻猿鸣。忧人本自悲。孤客易伤情。临堂设樽酒。留酌思平生。石以坚为性。君勿惭素诚。

　　【绍古辞七首】

　　橘生湘水侧。菲陋人莫传。逢君金华宴。得在玉几前。三川穷名利。京洛富娇艳妍。恩荣难久恃。隆宠易衰偏。观席妾凄怆。睹翰君泫然。徒抱忠孝志。犹为葑菲迁。

　　昔与君别时。蚕妾初献丝。何言年月驶。寒衣已捣治。绦绣多废乱。篇帛久尘缁。离心壮为剧。飞念如悬旗。石席我不爽。德音君勿欺。

　　瑟瑟凉海风。竦竦寒山木。纷纷羁思盈。慊慊夜弦促。访言山海路。千里歌别鹤。弦绝空咨嗟。形音谁赏录。辛苦异人状。美貌改如玉。徒畜巧言鸟。不解心款曲。

　　孤鸿散江屿。连翩遵渚飞。含嘶衡桂浦。驰顾河朔畿。攒攒劲秋木。昭昭净冬晖。窗前涤欢爵。帐里缝舞衣。芳岁犹自可。日夜望君归。

　　恁楹玩夜月。回眺出谷云。还山路已远。往海不有群。徘徊清淮汭。顾慕广江濆。物情乖喜歇。守操古难闻。三越丰少姿。容态倾动君。

　　开黛睹容颜。临镜访遥途。君子事河源。弥祀阙还书。春风扫地起。飞尘生绮疏。文袿为谁设。罗帐空卷舒。不怨身孤寂。但念星隐隅

　　暖岁节物早。万萌迎春达。春风夜娟。春雾朝晻霭。软兰叶可采。柔桑条易捋。怨咽对风景。闷瞀守闺闼。天传愁民命。含生但契阔。忧来无行伍。历乱如覃葛。

　　【学古诗】

　　北风十二月。雪下如乱巾。实是愁苦节。惆怅忆情亲。会得两少妾。同是洛阳人。嬛绵好眉目。闲丽美腰身。凝肤皎若雪。明净色如神。骄爱生盼瞩。声媚起朱唇。衿服杂缇缋。首饰乱琼珍。调弦俱起舞。为我唱梁尘。人生贵得意。怀愿待君申。幸值严冬暮。幽夜方未晨。齐衾久两设。角枕已双陈。愿君早休息。留歌待三春。

　　【古辞】

　　容华不待年。何为客游梁。九月寒阴合。悲风断君肠。叹息空房妇。幽思坐自伤。劳心结远路。惆怅独未央。

　　【拟青青陵上柏诗】

　　涓涓乱江泉。绵绵横海烟。浮生旅昭世。空事叹华年。书翰幸闲暇。我酌子萦弦。飞镳出荆路。骛服指秦川。渭滨富皇居。鳞馆匝河山。舆童唱秉椒。棹女歌采莲。孚愉鸾阁上。窈窕凤楹前。娱生信非谬。安用求多贤。

　　【学刘公干体诗五首】

　　欲宦乏王事。结主远恩私。为身不为名。散书徒满帷。连冰上冬月。披雪拾园葵。圣灵烛区外。小臣良见遗。

　　曀曀寒野雾。苍苍阴山柏。树回雾萦集。山寒野风急。岁物尽沦伤。孤贞为谁立。赖树自能贞。不计迹幽涩。

　　胡风吹朔雪。千里度龙山。集君瑶台上。飞舞两楹前。兹晨自为美。当避艳阳天。艳阳桃李节。皎洁不成妍。

　　荷生渌泉中。碧叶齐如规。回风荡流雾。珠水逐条垂。彪炳此金塘。藻耀君王池。不愁世赏绝。但畏盛明移。

　　白日正中时。天下共明光。北园有细草。当昼正含霜。乖荣顿如此。何用独芬芳。抽琴为尔歌。弦断不成章。

　　【拟阮公夜中不能寐诗】

　　漏分不能卧。酌酒乱繁忧。惠气凭夜清。素景缘隟流。鸣鹤时一闻。千里绝无俦。伫立为谁久。寂寞空自愁。

　　【学陶彭泽体诗】

　　长忧非生意。短愿不须多。但使尊酒满。明旧数相过。秋风七八月。清露润绮罗。提瑟当户坐。叹息望天河。保此无倾动。宁复滞风波。

　　【数名诗】

　　一身仕关西。家族满山东。二年从车驾。齐祭甘泉宫。三朝国庆毕。休沐还旧邦。四牡曜长路。轻盖若飞鸿。五侯相饯送。高会集新丰。六乐陈广坐。组帐扬春风。七盘起长袖。庭下列歌钟。八珍盈凋俎。绮肴纷错重。九族共瞻迟。宾友仰徽容。十载学无就。善宦一朝通。

　　【建除诗】

　　建旗出敦煌。西讨属国羌。除去徒与骑。战车罗万箱。满山又填谷。投鞍合营墙。平原亘千里。旗鼓转相望。定舍后未休。候骑敕前装。执戈无暂顿。弯弧不解张。破灭西零国。生虏郅支王。危乱悉平荡。万里置关梁。成军入玉门。士女献壶浆。收功在一时。历世荷馀光。开壤袭朱绂。左右佩金章。闭帷草太玄。兹事殆愚狂。

　　【白云诗】

　　探灵喜解骨。测化善腾天。情高不恋俗。厌世光寻仙。练金宿明馆。屑玉止瑶渊。凤歌出林阙。龙驾戾蓬山。凌崖采三露。攀鸿戏五烟。昭昭景临霞。汤汤风媚泉。命娥双月际。要媛两星间。飞虹眺卷河。泛雾弄轻弦。笛声谢广宾。神道不复传。一逐白云去。千龄犹未旋。

　　【临川王服竟还田里诗】

　　送旧礼有终。事君惭懦薄。税驾罢朝衣。归志愿巢壑。寻思邈无报。退命愧天爵。舍耨将十龄。还得守场藿。道经盈行笥。农书满尘阁。怆怆秋风生。戚戚寒纬作。丰雾粲草华。高月丽云崿。屏迹勤躬稼。衰疾倚芝药。顾此谢人群。岂直止商洛。

　　【行药至城东桥诗】

　　鸡鸣关吏起。伐鼓早通晨。严车临迥陌。延瞰历城闉。蔓草缘高隅。修杨夹广津。迅风首旦发。平路塞飞尘。扰扰游宦子。营营市井人。怀金近从利。抚剑远辞亲。争先万里途。各事百年身。开芳及稚节。含彩吝惊春。尊贤永照灼。孤贱长隐沦。容华坐销歇。端为谁苦辛。

　　【园中秋散诗】

　　负疾固无豫。晨衿怅已单。气交蓬门疏。风数园草残。荒墟半晚色。幽庭怜夕寒。既悲月户清。复切夜虫酸。流枕商声苦。骚杀年志阑。临歌不知调。发兴谁与欢。傥结弦上情。岂孤林下弹。

　　【观圃人艺植诗】

　　善贾笑蚕渔。巧宦贱农牧。远养遍关市。深利穷海陆。乘轺实金羁。当垆信珠服。居无逸身伎。安得坐粱肉。徒承属生幸。政缓吏平睦。春畦有耘艺。秋场早芟筑。泽阅既繁高。山营又登熟。抱锸垅上餐。结茅野中宿。空识己尚淳。宁知俗翻覆。

　　【过铜山掘黄精诗】

　　土昉閟中经。水芝鞱内策。宝饵缓童年。命药驻衰历。矧蓄终古情。重拾烟雾迹。羊角栖断云。榼口流隘石。铜溪昼森沉。乳窦夜涓滴。既类风门磴。复像天井壁。蹀蹀寒叶离。灇々秋水积。松色随野深。月露依草白。空守江海思。岂愧梁郑客。得仁古无怨。顺道今何惜。

　　【卖玉器者诗】

　　见卖玉器者。或人欲买。疑其是珉。不肯成市。聊作此诗。以戏买者。

　　泾渭不可杂。珉玉当早分。子实旧楚客。蒙俗谬前闻。安知理孚采。岂识质明温。我方历上国。从洛入函辕。扬光十贵室。驰雀四豪门。奇声振朝邑。高价服乡村。宁能与尔曹。瑜瑕稍辨论。

　　【怀远人】

　　哀乐生有端。离会起无因。去事驻重念。恍惚似如神。属期眇已远。后遇邈无辰。驰风扫遥路。轻萝含夕尘。思君成首疾。欲息眉不伸。

　　【梦归乡诗】

　　衔泪出郭门。抚剑无人逵。沙风暗塞起。离心眷乡畿。夜分就孤枕。梦想暂言归。孀妇当户叹。缫丝复鸣机。慊款论久别。相将还绮闱。历历檐下凉。胧胧帐里辉。刈兰争芬芳。采菊竞葳蕤。开奁夺香苏。探袖解缨徽。寐中长路近。觉后大江违。惊起空叹息。恍惚神魂飞。白水漫浩浩。高山壮巍巍。波澜异往复。风霜改荣衰。此土非吾土。慷慨当告谁。

　　【春羁诗】

　　征人叹道遐。去乡愒路迩。佳期每无从。淮阳非尺咫。春日起游心。劳情出徙倚。岫远云烟绵。谷屈泉靡迤。风起花四散。露浓条旖旎。暄妍正在兹。摧抑多嗟思。嘶声名边坚。岂我箱中纸。染翰饷君琴。新声忆解子。

　　【岁暮悲诗】

　　霜露迭濡润。草木互荣落。日夜改运周。今悲复如昨。昼色苦沉阴。白雪夜回薄。皦洁冒霜雁。飘扬出风鹤。天寒多颜苦。妍容逐丹壑。丝罥行里心。独宿乏然诺。岁暮美人还。寒壶与谁酌。

　　【在江陵叹年伤老诗】

　　五难未易夷。三命戒渊抱。方瞳起松髓。赪发疑桂脑。役生良自休。大患安足保。开帘窥景夕。备属云物好。翾翾燕弄风。袅袅柳垂道。池渎乱苹萍。园楥美花草。节如惊灰异。零落就衰老。

　　【夜听妓诗二首】

　　夜来坐几时。银汉倾露落。澄沧入闺景。葳蕤被园藿。丝管感暮情。哀音绕梁作。芳盛不可恒。及岁共为乐。天明坐当散。琴酒驶弦酌。

　　兰膏消耗夜转多。乱筵杂坐更弦歌。倾情逐节宁不苦。特为盛年惜容华。

　　【玩月城西门廨中诗廨字李善本《文选》作解。】

　　始见西南楼。织纤如玉钩。末映东北墀。娟娟似蛾眉。蛾眉蔽珠栊。玉钩隔琐窗。三五二八时。千里与君同。夜移衡汉落。徘徊帷幌中。归华先委露。别叶早辞风。客游厌苦辛。仕子倦飘尘。休澣自公日。宴慰及私辰。蜀琴抽白雪。郢曲发阳春。餚乾酒未阕。回轩驻轻盖。留酌待情人。

　　【喜雨诗】

　　营社达群阴。屯云揜积阳。河井起龙蒸。日魄敛游光。族云飞泉室。震风沈羽乡。升雰浃地维。倾润泻天潢。平洒周海岳。曲潦溢川庄。惊雷鸣桂渚。回涓流玉堂。珍木抽翠条。炎卉濯朱芳。关市欣九赋。京廪开万箱。无谢尧为君。何用知柏皇。

　　【苦雨诗】

　　连阴积浇灌。滂沱下霖乱。沈云日夕昏。骤雨望朝旦。蹊泞走兽稀。林寒鸟飞晏。密雾冥下溪。聚云屯高岸。野雀无所依。群鸡聚空馆。川梁日已广。怀人邈渺漫。徒酌相思酒。空急促明弹。

　　【咏白雪诗】

　　白珪诚自白。不如雪光妍。工随物动气。能逐势方圆。无妨玉颜媚。不夺素缯鲜。投心障苦节。隐迹避荣年。兰焚石既断。何用恃芳坚。

　　【三日诗】

　　气暄动思心。柳青起春怀。时艳怜花药。服净悦登台。提觞野中饮。爱心烟未开。露色染春草。泉源洁冰苔。泥泥濡露条。袅袅承风栽。凫雏掇苦荠。黄鸟衔樱梅。解衿欣景预。临流竞覆杯。美人竟何在。浮民空自摧。

　　【咏秋诗】

　　秋兰徒晚绿。流风渐不亲。飙我垂思幕。惊此梁上尘。沈阴安可久。丰景将遂沦。何由忽灵化。暂见别离人。

　　【秋夕诗】

　　虑涕拥心用。夜默发思机。幽闺溢凉吹。间庭满清晖。紫兰花已歇。青梧叶方稀。江上凄海戾。汉曲惊朔霏。发斑悟壮晚。物谢知岁微。临宵嗟独对。抚赏怨情违。踌躇空明月。惆怅徒深帷。

　　【秋夜诗二首】

　　夜久膏既竭。启明旦未央。环情倦始复。空闺起晨装。幸承天光转。曲影入幽堂。徘徊集通隟。宛转烛回梁。帷风自卷舒。帘露视成行。岁役急穷晏。生虑备温凉。丝纨夙染濯。绵绵夜裁张。冬雪旦夕至。公子乏衣裳。华心爱零落。非直惜容光。愿君翦众念。且共覆前觞。

　　遁迹避纷喧。货农栖寂寞。荒径驰野鼠。空庭聚山雀。既远人世欢。还赖泉卉乐。折柳樊场圃。负绠汲潭壑。霁旦见云峰。风夜闻海鹤。江介早寒来。白露先秋落。麻垄方结叶。瓜田已扫箨。倾晖忽西下。回景思华幕。攀萝席中轩。临觞不能酌。终古自多恨。幽悲共沦铄。

　　【和王护军秋夕诗】

　　散漫秋云远。萧萧霜月寒。惊飙西北起。孤雁夜往还。开轩当户牖。取琴试一弹。停歌不能和。终曲久辛酸。金气方劲杀。隆阳微且单。泉涸甘井竭。节徙芳岁残。生事各多少。谁共知易难。投章心蕴结。千里途轻纨。愿托孤老暇。觞思暂开餐。

　　【和王义兴七夕诗】

　　宵月向掩扉。夜雾方当白。寒机思孀妇。秋堂泣征客。匹命无单年。偶影有双夕。暂交金石心。须臾云雨隔。

　　【冬至诗】

　　舟迁庄甚笑。水流孔急叹。景移风度改。日至晷回换。眇眇负霜鹤。皎皎带云雁。长河结瓓玕。层冰如玉岸。哀哀古老容。惨颜愁岁晏。催促时节过。逼迫聚离散。美人还未央。鸣筝谁与弹。

　　【冬日诗】

　　严云乱山起。白日欲还次。曛雾蔽穷天。夕阴晦寒地。烟霾有氛氲。精光无明异。风急野田空。饥禽稍相弃。含生共通闭。怀贤孰为利。天规苟平圆。宁得已偏媚。瀚海有归潮。衰容不还稚。君今且安歌。无念老方至。

　　【望水诗】

　　刷鬓垂秋日。登高观水长。千涧无别源。万壑共一广。流驶巨石转。湍回急沫上。苕苕岭岸高。照照寒洲爽。东归难忖恻。日逝谁与赏。临川忆古事。目孱千载想。河伯自矜大。海若沈渺莽。

　　【望孤石诗】

　　江南多暖谷。杂树茂寒峰。朱华抱白雪。阳条熙朔风。蚌节流绮藻。辉石乱烟虹。泄云去无极。驰波往不穷。啸歌清漏毕。徘徊朝景终。浮生会当几。欢酌每盈衷。

　　【山行见孤桐诗】

　　桐生丛石里。根孤地寒阴。上倚崩岸势。下带洞阿深。奔泉冬激射。雾雨夏霖浮。未霜叶已肃。不风条自吟。昏明积苦思。昼夜叫哀禽。弃妾望掩泪。逐臣对抚心。虽以慰单危。悲凉不可任。幸愿见雕斫。为君堂上琴。

　　【咏双燕诗二首】

　　双燕戏云崖。羽翰始差池。出入南闺里。经过北堂陲。意欲巢君幕。层楹不可窥。沉吟芳岁晚。徘徊韶景移。悲歌辞旧爱。衔泪觅新知。

　　可怜云中燕。旦去暮来归。自知羽翅弱。不与鹄争飞。寄声谢飞鹄。往事子毛衣。琐心诚贫薄。叵吝节荣衰。阴山饶苦雾。危节多劲威。岂但避霜雪。当儆野人机。

　　【酒后诗】

　　晨节无两淹。年意不俱处。自非羽酌欢。何用慰愁旅。

　　【讲易诗】

　　云泽翔羽姬。横盖招益人。贲园无金尚。履道易书绅。

　　【可爱诗】

　　风帷闪珠带。月幌垂雾罗。魏粲缝秋裳。赵艳习春歌。

　　【夜听声诗】

　　辞乡不觉远。欢寡忧自繁。何用慰秋望。青烛视夜翻。

　　【在荆州与张使君李居士联句】

　　桥磴支吾辙。篁路拂轻鞍。三尹无喜色。一适或垂竿。

　　【与谢尚书庄三连句】

　　霞辉兮涧朗。日静兮川澄。风轻桃欲开。露重兰未胜。水光溢兮松雾动。山烟叠兮石露凝。掩映晨物彩。连绵夕羽兴。

　　【月下登楼连句】

　　仿佛萝月光。缤纷篁雾阴。乐来乱忧念。酒至歇忧心。露入觉牖高。萤蜚测苑深。清气澄永夜。流吹不可临。密峰集浮碧。疏澜道瀛寻。漱玉延幽性。攀桂藉知音。辰意事沦晦。良欢戒勿寝。昭景有遗驷。疏贾无留金。

　　【字谜三首】

　　二形一体。四支八头。四八一八。飞泉仰流。

　　头如刀。尾如钩。中央横广。四角六抽。右面负两刃。左边双属牛。

　　乾之一九。只立无偶。坤之二六。宛然双宿。

　　【赠顾墨曹诗】

　　昏明易远。离会难揆。云辙泉分。西舻东轨。

　　【拟古诗】

　　中坐溢朱组。步栏簉琼弁。礼登伫眷情。乐阕延皇眄。

　　【诗】

　　竖儒守一经。未足识行藏。

　　鲍令晖

　　〈令晖。鲍照妹。〉

　　【拟青青河畔草诗】

　　袅袅临窗竹。蔼蔼垂门桐。灼灼青轩女。泠泠高堂中。明志逸秋霜。玉颜掩春红。人生谁不别。恨君早从戎。鸣弦惭夜月。绀黛羞春风。

　　【拟客从远方来诗】

　　客从远方来。赠我漆鸣琴。木有相思文。弦有别离音。终身执此调。岁寒不改心。愿作阳春曲。宫商长相寻。

　　【代葛沙门妻郭小玉作诗二首】

　　明月何皎皎。垂幌照罗茵。若共相思夜。知同忧怨晨。芳华岂矜貌。霜露不怜人。君非青云逝。飘迹事咸秦。妾持一生泪。经秋复度春。

　　君子将遥役。遗我双题锦。临当欲去时。复留相思枕。题用常著心。枕以忆同寝。行行日已远。转觉思弥甚。

　　【题书后寄行人诗】

　　自君之出矣。临轩不解颜。砧杵夜不发。高门昼恒关。帐中流熠燿。庭前华紫兰。物枯识节异。鸿来知客寒。游用暮冬尽。除春待君还。

　　【寄行人诗】

　　桂吐两三枝。兰开四五叶。是时君不归。春风徒笑妾。

　　【古意赠今人诗】

　　寒乡无异服。衣毡代文练。日月望君归。年年不解綖荆扬春早和。幽冀犹霜霰。北寒妾已知。南心君不见。谁为道辛苦。寄情双飞燕。形迫杼煎丝。颜落风催电。容华一朝尽。惟馀心不变。  
　 


　　王素

　　〈素。字休业。琅邪临沂人。初为庐陵王国侍郎。泰始中。徵太子中舍人。不就。七年卒。年五十四。有集十六卷。〉

　　【学阮步兵体诗】

　　沈情发遐虑。纡郁怀所思。仿佛闻箫管。鸣凤接嬴姬。联绵共云翼。燕婉相携持。寄言芳华士。宠利不常期。泾渭分清浊。视彼谷风诗。

　　吴迈远

　　〈迈远。曾任江州从事。好为篇章。宋明帝闻而召之。及见。曰：此人联绝之外。无所复有。好自夸而嗤鄙他人。每作诗得称意语。辄掷地呼曰：曹子建何足数哉。宋元徽二年。坐桂阳之乱诛死。有集八卷。〉

　　【飞来双白鹄】

　　可怜双白鹄。双双绝尘氛。连翩弄光景。交颈游青云。逢罗复逢缴。雌雄一旦分。哀声流海曲。孤叫出江濆。岂不慕前侣。为尔不及群。步步一零泪。千里犹待君。乐哉新相知。悲来生别离。持此百年命。共逐寸阴移。譬如空山草。零落心自知。

　　【棹歌行】

　　十三为汉使。孤剑出皋兰。西南穷天险。东北毕地关。岷山高以峻。燕水清沮寒。一去千里孤。边马何时还。遥望烟嶂外。障气郁云端。始知身死处。平生从此残。

　　【阳春歌】

　　百里望咸阳。知是帝京域。绿树摇云光。春城起风色。佳人爱华景。流靡园塘侧。妍姿艳月映。罗衣飘蝉翼。宋玉歌阳春。巴人长叹息。雅郑不同赏。那令君怆恻。

　　生平重爱惠。私自怜何极。

　　【胡笳曲】

　　轻命重意气。古来岂但今。缓颊献一说。扬眉受千金。边风落寒草。鸣笳坠飞禽。越情结楚思。汉耳听胡音。既怀离俗伤。复悲朝光侵。日当故乡没。遥见浮云阴。

　　【长相思】

　　晨有行路客。依依造门端。人马风尘色。知从河塞还。时我有同栖。结宦游邯郸。将不异客子。分饥复共寒。烦君尺帛书。寸心从此殚。遣妾长憔悴。岂复歌笑颜。檐隐千霜树。庭枯十载兰。经春不举袖。秋落宁复看。一见愿道意。君门已九关。虞卿弃相印。担簦为同欢。闺阴欲早霜。何事空盘桓。

　　【长别离】

　　生离不可闻。况复长相思。如何与君别。当我盛年时。蕙华每摇荡。妾心空自持。荣乏草木欢。悴极霜露悲。富贵貌难变。贫贱颜易衰。持此断君肠。君亦宜自疑。淮阴有逸将。折翮谢翻飞。楚有扛鼎士。出门不得归。正为隆准公。仗剑入紫微。君才定何如。白日下争晖。

　　【杞梁妻】

　　灯竭从初明。兰凋犹早薰。扼腕非一代。千载炳遗文。贞夫沦莒役。杜吊结齐君。惊心眩白日。长洲崩秋云。精微贯穹旻。高城为聩坟。行人既迷径。飞鸟亦失群。壮哉金石躯。出门形影分。一随尘壤消。声雀谁共论。

　　【楚朝曲】

　　白云萦蔼荆山阿。洞庭纵横日生波。幽芳远客悲如何。绣被掩口越人歌。壮年流瞻襄成和。清贞空情感电过。初同末异忧愁多。穷巷恻怆沈汨罗。延思万里挂长河。翻惊汉阴动湘娥。

　　【秋风曲】

　　寒乡无异服。衣毡代文练。月月望君归。年年不解綖。荆扬春早和。幽冀犹霜霰。北寒妾已知。南心君不见。谁为道辛苦。寄情双飞燕。形迫杼煎丝。颜落风催电。容华一朝尽。唯馀心不变。

　　【游庐山观道士石室诗】

　　蒙葺众山里。往来迹稀。寻岭达仙居。道士披云归。似著周时冠。状披汉时衣。安知世代积。服古人不衰。得我宿昔情。知我道无为。

　　【临终诗】

　　伤歌入松路。斗酒望青山。谁非一丘土。参差前后间。

　　徐爰

　　〈爰。字长玉。初名瑗。南琅邪开阳人。仕晋为琅邪王大司马府中典军。宋元嘉中。累迁殿中侍御史。孝建初。补尚书水部郎。转殿中郎、尚书右丞。迁左丞。大明中。领著作郎。泰始初。领长水校尉兼尚书左丞。后废帝即位。为南济阴在守、中散大夫。元徽三年卒。年八十二。有《宋书》六十五卷、集十卷。〉

　　【华林北涧诗】

　　总长潭兮括远源。下沈留兮起轻泉。回溪浚兮曲沼阻。冲波激兮濑浅浅。贯九谷兮积灵芝。飞清寿兮洁澄连。

　　【咏牛女诗】

　　结彩彪天路。颓芳菲灵台。

　　袁粲

　　〈粲。字景倩。淑兄子。孝武即位。迁尚书吏部郎、太子右卫率。历任侍中、吏部尚书、司徒左长史、南东海太守、尚书仆射、中书监。顺帝昇明元年。为萧道成所害。〉

　　【五言诗】

　　

　　访迹虽中宇。循寄乃沧洲。

　　刘俣

　　〈俣。彭城人。〉

　　【诗】

　　

　　城上草。植根非不高。所恨风霜早。

　　卞彬

　　〈彬。字士蔚。济阴冤勾人。仕宋为西曹主簿、奉朝请、员外郎。〉

　　【自为童谣】

　　

　　可怜可念尸著服。孝子不在日代哭。列箫暂鸣死列族。

　　任豫

　　【雪诗】

　　寒鸢响云啸。悲鸿哀夜号。箕飚振地作。毕阴骇曾高。

　　【夏潦省宅诗】

　　风棹出天街。星言指沈室。顿楫俄毁垣。恻然悼穷陌。春为发大道。夏为涂攵潮拆。贵者陋怀居。鄙人安朝夕。生长数十载。幸佑见衰白。堂遗孤孩音。庭馀笄龀迹。入似聚族慰。出为里仁惜。

　　袁伯文

　　〈伯文为中书郎。有集十一卷。〉

　　【楚妃叹】

　　玉墀滴凄露。罗幌已依霜。逢春每先绝。争秋欲几芳。

　　【述山贫诗】

　　佣涤倦闾闬。耕牧惫松丘。制荷依露壑。搴若逗霜洲。鬓垂惊年素。肤耗盈带忧。幸有深栖性。幽山可以留。

　　湛茂之

　　〈茂之为司徒左长史。〉

　　【历山草堂应教】

　　闭户守玄漠。无复车马迹。衰废归丘樊。岁寒见松柏。身惭睢阳老。名忝梁园客。习隐非朝市。追常在山泽。离离插天树。磊磊间云石。持此怡一生。伤哉驹度隙。

　　贺道庆

　　〈道庆。会稽山阴人。〉

　　【离合诗】

　　促席宴间夜。足欢不觉疲。咏歌无馀愿。永言终在斯。

　　王歆之

　　〈歆之。字叔道。河东人。曾袒愆期。有名晋世。官至南蛮校尉。歆之位至左民尚书光禄大夫。卒官。〉

　　【效孙皓尔汝歌】

　　

　　昔为汝作臣。今与汝比肩。既不劝汝酒。亦不愿汝年。

　　萧璟

　　【贫士诗】

　　四时迭来往。苦辛随事迫。三冬泣牛衣。五月披裘客。迟迟春日永。忧来安所适。季秋授衣节。

　　荷裳竟不易。班超弃笔砚。娄敬脱挽轭。虽云丈夫志。终涉自媒迹。贤哉颜氏子。饮水常怡怿。

　　张公庭

　　【春游诗】

　　勾芒御春正。衡纪运玉琼。明庶起祥春。和气翕来征。庆云荫八极。甘寸润四垌。昊天降灵泽。朝日耀华精。嘉苗布原野。百卉敷时荣。鸠鹊与鹂黄。间关相和鸣。菉萍覆灵沼。香花扬芳馨。春游诚可乐。感此曰日倾。休否有终极。落叶思本茎。临川悲游者。节变动中情。

　　渔父

　　【答孙缅歌】

　　

　　竹竿籊々。河水浟々悠悠。相忘为乐。贪饵吞钩。非夷非惠。聊以忘忧。

　　【杂歌谣辞】

　　【时人为檀道济歌】

　　

　　可怜白浮鸠。枉杀檀江州。

　　【时人为檀道济歌】

　　

　　生人作死别。荼毒当奈何。

　　【读曲歌】

　　

　　死罪刘领军。误杀刘第四。

　　【刘敬叔引诗】

　　

　　鸡山别飞响。雉涧和清音。

　　【民间为谢灵运谣】

　　

　　四人挈衣裙。三人捉坐席。

　　【元嘉中魏地童谣】

　　

　　轺车北来如穿雉。不意虏马饮江水。虏主北归石济死。虏欲渡江天不徙。

　　【臧质引童谣】

　　虏马渡江水。佛狸死卯年。

　　【元嘉末童谣】

　　

　　钱唐出天子。

　　【民间为奚显度谣】

　　

　　宁得建康压额。不能受奚度拍。

　　【泰始中童谣】

　　

　　东城出天子。

　　【永光初谣言】

　　

　　湘州出天子。

　　【元徽中童谣】

　　

　　襄阳白铜蹄。郎杀荆州儿。

　　【东阳为释慧约谣】

　　

　　少达妙理娄居士。

　　【时人为刘劭刘骏语】

　　

　　遥望建康城。江水逆流萦。前见子杀父。后见弟杀兄。

　　【麦城俗谚】

　　

　　东驴西磨。麦城自破。

　　【颜延之引谚】

　　

　　富则盛。贫则病。

　　【清溪谚】

　　

　　扬州青。是鬼营。

　　【释慧通引谚】

　　

　　指南为北。自谓不惑。指西为东。自谓不蒙。

　　【时人为丁旿语】

　　

　　勿跋扈。付丁旿。

　　【南豫州军士为王玄谟宗越语】

　　

　　宁作五年徒。不逢王玄谟。玄谟犹尚可。宗越更杀我。

　　【鼓山俗语】

　　

　　南彭北鼓。相去十五。

　　【京邑为何勖孟灵休语】

　　

　　安成食。临汝饰。

　　【时人为王延之王僧虔语】

　　

　　二王居平。不送不迎。

　　【京师为东安斗场二寺僧语】

　　

　　斗场禅师窟。东安谈义林。

　　【时人为胡母颢语】

　　

　　禾绢闭眼诺。胡母大张橐。

　　【百姓为袁粲褚彦回语】

　　

　　可怜石头城。宁为袁粲死。不作褚渊生。

　　【齐宋以来民间语】

　　

　　扰攘建武上。

　　【时人评八僧语】

　　

　　生睿发天真。严观洼流得。慧义彭亨进。寇渊千默塞。

　　【时人为释道经慧静语】

　　

　　洛下长大耳。东阿黑如墨。有问无不酬。有酬无不塞。  
　 



　　【清商曲辞】

　　

　　【吴声歌曲】

　　【碧玉歌三首】

　　

　　碧玉破瓜时。郎为情颠倒。芙蓉陵霜荣。秋容故尚好。

　　碧玉小家女。不敢攀贵德。感郎千金意。惭无倾城色。

　　碧玉小家女。不敢贵德攀。感郎意气重。遂得结金兰。

　　【华山畿二十五首】

　　

　　华山畿。君既为侬死。独活为谁施。欢若见怜时。棺木为侬开。

　　闻欢大养蚕。定得几许丝。所得何足言。奈何黑瘦为。

　　夜相思。投壶不得箭。忆欢作娇时。

　　开门枕水渚。三刀治一鱼。历乱伤杀汝。

　　未敢便相许。夜闻侬家论。不持侬与汝。

　　懊恼不堪止。上床解要绳。自经屏风里。

　　啼者曙。泪落枕将浮。身沉被流去。

　　将懊恼。石阙昼夜题。碑泪常不燥。

　　别后常相思。顿书千丈阙。题碑无罢时。

　　奈何许。所欢不在间。娇笑向谁绪。

　　隔津欢。牵牛语织女。离泪溢河汉。

　　啼相忆。泪如漏刻水。昼夜流不息。

　　著处多遇罗。的的往年少。艳情何能多。

　　无故相然我。路绝行人断。夜夜故望汝。

　　一坐复一起。黄昏人定后。许时不来已。

　　摩可浓。巷巷相罗截。终当不置汝。

　　不能久长离。中夜忆欢时。抱被空中啼。

　　腹中如汤灌。肝肠寸寸断。教侬底聊赖。

　　相送劳劳渚。长江不应满。是侬泪成许。

　　奈何许。天下人何限。慊慊只为汝。

　　郎情难可道。欢行豆挟心。见荻多欲绕。

　　松上萝。愿君如行云。时时见经过。

　　夜相思。风吹窗帘动。言是所欢来。

　　长鸣鸡。谁知侬念汝。独向空中啼。

　　腹中如乱丝。愦愦适得去。愁毒已复来。

　　【读曲歌八十九首】

　　

　　花钗芙蓉髻。双鬓如浮云。春风不知著。好来动罗裙。

　　念子情难有。已恶动罗裙。斩侬入怀不。

　　红蓝与芙蓉。我色与欢敌。莫案石榴花。历乱听侬摘。

　　千叶红芙蓉。照灼绿水边。馀花任郎摘。慎莫罢侬连。

　　思欢久。不爱独枝莲。只惜同心藕。

　　打坏木栖床。谁能坐相思。三更书石阙。忆子夜啼碑。

　　奈何不可言。朝看莫牛迹。知是宿蹄痕。

　　娑拖何处归。道逢播掿郎。口朱脱去尽。花钗复低昂。

　　所欢子。莲从胸上度。刺忆庭欲死。

　　揽裳踱。跣把丝织履。故交白足露。

　　上知所。所欢不见怜。憎状从前度。

　　思难忍。络罂语犹壶。倒写侬顿尽。

　　上树摘桐花。何悟枝枯燥。迢迢空中落。遂为梧子道。

　　桐花特可怜。愿天无霜雪。梧子解千年。

　　柳树得春风。一低复一昂。谁能空相忆。独眠度三阳。

　　折杨柳。百鸟园林啼。道欢不离口。

　　縠衫两袖裂。花钗鬓边低。何处分别归。西上古馀啼。

　　所欢子。不与他人别。啼是忆郎耳。

　　披被树明灯。独思谁能忍。欲知长寒夜。兰灯倾壶尽。

　　坐起叹汝好。愿他甘丛香。倾筐入怀抱。

　　通发不可料。憔悴为谁睹。欲知相忆时。但看裙带缓几许。

　　忆欢不能食。徘徊三路间。因风觅消息。

　　朝日光景开。从君良燕游。愿如卜者策。长与千岁龟。

　　所欢子。问春花可怜。括插袮裆里。

　　芳萱初生时。知是无忧草。双眉画未成。那能就郎抱。

　　百花鲜。谁能怀春日。独入罗帐眠。

　　闻欢得新侬。四支懊如垂。鸟散放行路。井中百翅不能飞。

　　怜欢敢唤名。念欢不呼字。连唤欢复欢。两誓不相弃。

　　奈何许。石阙生口中。衔碑不得语。

　　白门前。乌帽白帽来。白帽郎是侬。良不知乌帽郎是谁。

　　初阳正二月。草木郁青青。蹑履步前园。时物感人情。

　　青幡起御路。绿柳荫驰道。欢赠玉树筝。侬送千金宝。

　　桃花落已尽。秋思犹未央。春风难期信。托情明月光。

　　计约黄昏后。人断犹未来。闻欢开方局。已复将谁期。

　　自从别郎后。卧宿头不举。飞龙落药店。骨出只为汝。

　　日光没已尽。宿鸟纵横飞。徙倚望行云。躞蹀待郎归。

　　百度不一回。千书信不归。春风吹杨柳。华艳空徘徊。

　　音信阔弦朔。方悟千里遥。朝霜语白日。知我为欢消。

　　合冥过藩来。向晓开门去。欢取身上好。不为侬作虑。

　　五鼓起开门。正见欢子度。何处宿行还。衣被有霜露。

　　本自无此意。谁交郎举前。视侬转迈迈。不复来时言。

　　自我别欢后。叹音不绝响。茱萸持捻泥。龛有杀子像。

　　家贫近店肆。出入引长事。郎君不浮华。谁能呈实意。

　　念日行不遇。道逢播掿郎。查灭衣服坏。白肉亦黯疮。

　　歔欷暗中啼。斜日照帐里。无油何所苦。但使天明尔。

　　黄丝咡素琴。泛弹弦不断。百弄任郎作。唯莫广陵散。

　　思欢不得来。抱被空中语。月没星不亮。持底明侬绪。

　　诈我不出门。冥就他侬宿。鹿转方相头。丁倒欺人目。

　　欢但且还去。遗信相参伺。契儿向高店。须臾侬自来。

　　欲行一过心。谁我道相怜。摘菊持饮酒。浮华著口边。

　　语我不游行。常常走巷路。败桥语方相。欺侬那得度。

　　阔面行负情。诈我言端的。画背作天图。子将负星历。

　　君行负怜事。那得厚相於。麻纸语三葛。我薄汝粗疏。

　　黄天不灭解。甲夜曙星出。漏刻无心肠。复令五更毕。

　　打杀长鸣鸡。弹去乌臼鸟。愿得连冥不复曙。一年都一晓。

　　空中人。住在高樯深閤里。书信了不通。故使风往尔。

　　侬心常慊慊。欢行由豫情。雾露隐芙蓉。见莲讵分明。

　　非欢独慊慊。侬意亦驱驱。双灯俱时尽。奈许两无由。

　　谁交强缠绵。常持罢作虑。作生隐藕叶。莲侬在何处。

　　相怜两乐事。黄作无趣怒。合散无黄连。此事复何苦。

　　谁交强缠绵。常持罢作意。走马织悬帘。薄情奈当驶。

　　执手与欢别。合会在何时。明灯照空局。悠然未有期。

　　百忆却欲噫。两眼常不燥。蕃师五鼓行。离侬何太早。

　　含笑来向侬。一抱不能置。领后千里带。那顿谁多媚。

　　欢相怜。今去何时来。裲裆别去年。不忍见分题。

　　欢相怜。题心共饮血。流头入黄泉。分作两死计。

　　娇笑来向侬。一抱不能已。湖燥芙蓉萎。莲汝藕欲死。

　　欢心不相怜。慊苦竟何已。芙蓉腹里萎。莲汝从心起。

　　下帷掩灯烛。明月照帐中。无油何所苦。但使天明侬。

　　执手与欢别。欲去情不忍。馀光照已藩。坐见离日尽。

　　种莲长江边。藕生黄蘖浦。必得莲子时。流离经辛苦。

　　人传我不虚。实情明把纳。芙蓉万层生。莲子信重沓。

　　闻乖事难怀。况复临别离。伏龟语石板。方作千岁碑。

　　钤荡与时竞。不得寻倾虑。春风扇芳条。常念花落去。

　　坐倚无精魂。使我生百虑。方局十七道。期会是何处。

　　暂出白门前。杨柳可藏乌。欢作沈水香。侬作博山炉。

　　十期九不果。常抱怀恨生。然灯不下炷。有油那得明。

　　自从近日来。了不相寻博。竹帘裲裆题。知子心情薄。

　　下帷灯火尽。朗月照怀里。无油何所苦。但今天明尔。

　　近日莲违期。不复寻博子。六筹翻双鱼。都成罢去已。

　　一夕就郎宿。通夜语不息。黄蘖万里路。道苦真无极。

　　登店卖三葛。郎来买丈馀。合匹与郎去。谁解断粗疏。

　　侬亦粗经风。罢顿葛帐里。败许尘疏中。

　　紫草生湖边。误落芙蓉里。色分都未获。空中染莲子。

　　闺閤断信使。的的两相忆。譬如水上影。分明不可得。

　　逍遥待晓分。转侧听更鼓。明月不应停。特为相思苦。

　　罢去四五年。相见论故情。杀荷不断藕。莲心已复生。

　　辛苦一朝欢。须臾情易厌。行膝点芙蓉。深莲非骨念。

　　慊苦忆侬欢。书作后非是。五果林中度。见花多忆子。

　　【西曲歌】

　　【石城乐】

　　

　　生长石城下。开窗对城楼。城中诸少年。出入见依投。

　　阳春百花生。摘插环髻前。捥指蹋忘愁。相与及盛年。

　　布帆百馀幅。环环在江津。执手双泪落。何时见欢还。

　　大艑载三千。渐水丈五馀。水高不得渡。与欢合生居。

　　闻欢远行去。相送方山亭。风吹黄蘖藩。恶闻苦篱声。

　　【莫愁乐】

　　

　　莫愁在何处，莫愁石城西。艇子打两桨，催送莫愁来。

　　闻欢下扬州，相送楚山头。探手抱腰看，江水断不流。

　　【乌夜啼】

　　

　　歌舞诸少年。娉婷无种迹。菖蒲花可怜。闻名不曾识。

　　长樯铁鹿子。布帆阿那起。诧侬安在间。一去数千里。

　　辞家远行去。侬欢独离居。此日无啼音。裂帛作还书。

　　可怜乌臼鸟。强言知天曙。无故三更啼。欢子冒暗去。

　　乌生如欲飞。飞飞各自去。生离无安心。夜啼至天曙。

　　笼窗窗不开。荡户户不动。欢下葳蕤龠。交侬那得往。

　　远望千里烟。隐当在欢家。欲飞无两翅。当奈独思何。

　　巴陵三江口。芦荻齐如麻。执手与欢别。痛切当奈何。

　　【襄阳乐】

　　

　　朝发襄阳城。暮至大堤宿。大堤诸女儿。花艳惊郎目。

　　上水郎担篙。下水摇双橹。四角龙子幡。环环江当柱。

　　江陵三千三。西塞陌中央。但问相随否。何计道里长。

　　人言襄阳乐。乐作非侬处。乘星冒风流。还侬扬州去。

　　烂漫女萝草。结曲绕长松。三春虽同色。岁寒非处侬。

　　黄鹄参天飞。中道郁徘徊。腹中车轮转。欢今定怜谁。

　　扬州蒲锻环。百钱两三丛。不能买将还。空手揽抱侬。

　　女萝自微薄。寄托长松表。何惜负霜死。贵得相缠绕。

　　恶见多情欢。罢侬不相语。莫作乌集林。忽如提侬去。

　　【寿阳乐】

　　

　　可怜八公山。在寿阳。别后莫相忘。

　　东台百馀尺。凌风云。别后不忘君。

　　梁长曲水流。明如镜。双林与郎照。

　　辞家远行去。空为君。明知岁月驶。

　　笼窗取凉风。弹素琴。一叹复一吟。

　　夜相思。望不来。人乐我独愁。

　　长淮何烂漫。路悠悠。得当乐忘忧。

　　上我长濑桥。望归路。秋风停欲度。

　　衔泪出伤门。寿阳去。必还当几载。

　　【西乌夜飞】

　　

　　日从东方出。团团鸡子黄。夫妇恩情重。怜欢故在傍。

　　暂请半日给。徙倚娘店前。目作宴瑱饱。腹作宛恼饥。

　　我昨忆欢时。揽刀持自刺。自刺分应死。刀作杂楼僻。

　　阳春二三月。诸花尽芳盛。持底唤欢来。花笑莺歌咏。

　　感郎崎岖情。不复自顾虑。臂绳双入结。遂成同心去。  
　 


　　【郊庙歌辞】

　　【宋南郊登歌三首】 颜延之

　　

　　【夕牲歌】

　　夤威宝命。严恭帝祖。表海炳岱。系唐胄楚。灵鉴浚文。民属睿武。奄受敷锡。宅中拓宇。亘地称皇。罄天作主。月竁来宾。日际奉土。开元正首。礼交举。六典联事。九官列序。有牷在涤。有洁在俎。以荐王衷。以答神祜。

　　【迎送神歌】

　　维圣飨帝。维孝飨亲。皇乎备矣。有事上春。礼行宗祀。敬达郊礼。金枝中树。广乐四陈。陟配在京。降德在民。奔精照夜。高燎炀晨。阴明浮烁。沈咏深沦。告成大报。受釐元神。月御按节。星驱扶轮。遥兴远驾。曜曜振振。

　　【飨神歌】

　　营泰畤。定天衷。思心睿。谋筮从。建表蕝。设郊宫。田烛置。爟火通。历元旬。律首吉。饰紫坛。坎列室。中星兆。六宗秩。乾宇晏。地区谧。大孝昭。祭礼供。牲日展。盛自躬。具陈器。备礼容。形儛缀。被歌钟。望帝阍。耸神跸。灵之来。辰光溢。洁粢酌。娱太一。明辉夜。华皙日。裸既始。献又终。烟芗鬯。报清穹。飨宋德。祚王功。休命永。福履充。

　　【宋明堂歌九首】 谢庄

　　

　　【迎神歌】

　　

　　地纽谧。乾枢回。华盖动。紫微开。旌蔽日。车若云。驾六龙。乘絪缊。晔帝京。辉天邑。圣祖降。五灵集。构瑶。耸珠帘。汉拂幌。月栖檐。舞缀畅。钟石融。驻飞景。郁行风。懋粢盛。洁牲牷。百礼肃。群司虔。皇德远。大孝昌。贯九幽。洞三光。神之安。解玉銮。景福至。万寓欢。

　　【登歌】

　　雍台辨朔。泽宫练辰。洁火夕照。明水朝陈。六瑚贲室。八羽华庭。昭事先圣。怀濡上灵。肆夏戒敬。升歌发德。永固鸿基。以绥万国。

　　【歌太祖文皇帝】

　　

　　维天为大。维圣祖是则。辰居万宇。缀旒下国。内灵八辅。外光四瀛。蒿宫仰盖。日馆希旌。复殿留景。重檐结风。刮楹接纬。达响承虹。设业设虚。在王庭。肇禋祀。克配乎灵。我将我享。维孟之春。以孝以敬。以立我烝民。

　　【歌青帝】

　　参映夕。驷照晨。灵乘震。司青春。雁将向。桐始蕤。柔风舞。暄光迟。萌动达。万品新。润无际。泽无垠。

　　【歌赤帝】

　　龙精初见大火中。朱光北至圭景同。帝在在离寔司衡。水雨方降木槿荣。庶物盛长咸殷阜。恩覃四冥被九有。

　　【歌黄帝】

　　履建宅中宇。司绳御四方。裁化遍寒燠。布政周炎凉。景丽条可结。霜明冰可折。凯风扇朱辰。白云流素节。分至乘结晷。启闭集恒度。帝运缉万有。皇灵澄国步。

　　【歌白帝】

　　百川如镜。天地爽且明。云冲气举。德盛在素精。木叶初下。洞庭始扬波。夜光彻地。翻霜照悬河。庶类收成。岁功行欲宁。浃地奉渥。罄宇承秋灵。

　　【歌黑帝】

　　岁月既晏方驰。灵乘坎德司规。玄云合晦鸟路。白云繁亘天涯。雷在地。时未光。饰国典。闭关梁。四节遍。万物殿。福九域。祚八乡。晨晷促。夕漏延。太阴极。微阳宣。鹊将巢。冰已解。气濡水。风动泉。

　　【送神歌】

　　蕴礼容。馀乐度。灵方留。景欲暮。开九重。肃五达。凤参差。龙已秣。云既动。河既梁。万里照。四空香。神之车。归清都。璇庭寂。玉殿虚。浚化凝。孝风炽。顾灵心。结皇思。

　　【宋宗庙登歌八首】

　　

　　【北平府君歌】

　　绵绵遐绪。明昭载融。汉德未远。尧有遗风。於穆皇祖。永世克隆。本支惟庆。贻厥靡穷。

　　【相国掾府君歌】

　　乃立清庙。清庙肃肃。乃备礼容。礼容穆穆。显允皇祖。昭是嗣服。锡兹繁祉。聿怀多福。

　　【开封府君歌】

　　四县既序。箫管既举。堂献六瑚。庭万八羽。先王有典。克禋皇祖。不显洪烈。永介休祜。

　　【武原府君歌】

　　钟鼓喤々。威仪将将。温恭礼乐。致享曾皇。迈德垂仁。系轨重光。天命纯嘏。惠我无疆。

　　【东安府君歌】

　　铄矣皇祖。帝度其心。永言配命。播兹徽音。思我茂猷。如玉如金。骏奔在陛。是鉴是歆。

　　【孝皇帝歌】

　　烝哉孝皇。齐圣广渊。发祥诞庆。景祚自天。德敷金石。道被管弦。有命既集。徽风永宣。

　　【高祖武皇帝歌】

　　惟天有命。眷求上哲。赫矣圣武。抚运桓扰。功并敷土。道均汝坟。止戈曰武。经纬称文。鸟龙失纪。云火代名。受终改物。作我宋京。至道惟王。大业有劭。降德兆民。升歌清庙。

　　【七庙享神歌】

　　奕奕寝庙。奉璋在庭。笙龠既列。牺象既盈。黍稷匪芳。明祀惟馨。乐具礼充。洁羞荐诚。神之格思。介以休祯。济济群辟。永观厥成。

　　【宋世祖庙歌二首】 谢庄

　　【世祖孝武皇帝歌】

　　帝锡二祖。长世多祜。於穆睿考。龚圣承矩。玄极驰驭。乾纽坠绪。辟我皇维。缔我宋宇。刷定四海。肇构神京。复礼辑乐。散马堕城。泽牣九有。化浮八瀛。庆云承掖。甘露飞甍。肃肃清庙。徽徽閟宫。舞蹈象德。笙磬陈风。黍稷非盛。明德惟崇。神其歆止。降福无穷。

　　【宣太后歌】

　　禀祥月辉。毓德轩光。嗣徽妫汭。思媚周姜。母临万宇。训蔼紫房。朱玄玉龠。式载琼芳。

　　【宋章庙乐舞歌十五首】 殷淡

　　

　　【肃咸乐】

　　彝承孝典。恭事严圣。浃天奉赆。罄壤齐庆。司仪具序。羽容夙彰。芬枝飏烈。黼构周张。助宝奠轩。酎珍充庭。璆县凝会。琄朱伫声。先期声。先期选礼。肃若有承。祗对灵祉。皇庆昭膺。

　　尊事威仪。辉容昭叙。迅恭神明。粢盛牲俎。肃肃严宫。蔼蔼崇基。皇灵降祉。百祗具司。戒诚望夜。端列承朝。依微昭旦。物色轻宵。鸿庆遐鬯。嘉荐令芳。翊帝明德。永祚流光。

　　【引牲乐】

　　维诚洁飨。维孝奠灵。敬芬黍稷。敬涤牺牲。骍茧在豢。载溢载丰。以承宗祀。以肃皇衷。萧芳四举。华火周传。神监孔昭。嘉是柔牷。

　　【嘉荐乐】

　　肇禋戒祀。礼容咸举。六典饬文。九司昭序。牲柔既昭。牺刚既陈。恭涤惟清。敬事惟神。加笾再御。兼俎重荐。节动轩越。声流金县。奕奕閟幄。亹亹严闱。洁诚夕鉴。端服晨晖。圣灵戾止。翊我皇则。上绥四宇。下洋万国。永言孝飨。孝飨有容。傧僚赞列。肃肃雍雍。

　　【昭夏乐】

　　閟宫黝黝。复殿微微。璿除肃炤。釭璧彤辉。黼帟神凝。玉堂严馨。圜火夕耀。方水朝清。金枝委树。翠镫伫县。渟波澄宿。华汉浮天。恭事既夙。虔心有慕。仰降皇灵。俯宁休祚。

　　【永至乐】

　　皇朝鬯矣。孝容以昭。銮华羽迾。拂汉涵滈申申嘉夜。翊翊休朝。行金景送。步玉风韶。师承祀则。肃对禋祧。

　　【登歌】

　　帝容承祀。练时涓日。九重彻关。四灵宾室。肃唱函音。庶旄委佾。休灵告飨。嘉荐尚芬。玉瑚饰列。桂簋昭陈。具司选礼。翼翼振振。

　　裸崇祀典。酎恭孝时。礼无爽物。信靡愧辞。精华孚鬯。诚监昭通。升歌翊节。下管调风。皇心履变。敬明尊亲。大哉孝德。至矣交神。

　　【章德凯容乐】

　　幽瑞浚灵。表彰嫔圣。翊载徽文。敷光崇庆。上纬缠祥。中维饰咏。永属辉猷。联昌景命。

　　【昭德凯容乐】宋明帝刘彧

　　〈彧。字休景。文帝子。在位七年。〉

　　表灵躔象。缵仪纬风。膺华丹耀。登瑞紫穹。训形霄宇。武彰宸宫。腾芬金会。写德声容。

　　【宣德凯容乐】

　　天枢凝耀。地纽俪辉。联光腾世。炳庆翔机。薰蔼中宇。景躔上微。玉颂镂德。金龠传徽。

　　【嘉胙乐】殷淡

　　礼荐洽。福时昌。皇圣膺嘉祐。帝业凝休祥。居极乘景运。宅德瑞中王。澄明临四表。精华延八乡。洞海周声惠。彻宇丽乾光。灵庆缠世祉。鸿烈永无疆。

　　【昭夏乐】

　　大孝备。盛礼丰。神安留。嘉乐充。旋驾耸。泛青穹。延八虚。辟四空。蔼流景。肃行风。

　　昭融教。缉风度。恋皇灵。结深慕。解羽县。辍华树。背璇除。端玉辂。流汪濊。庆国步。

　　【休成乐】

　　

　　酾醴具登。嘉俎咸荐。飨洽诚陈。礼周乐遍。祝辞罢裸。序容辍县。跸动端庭。銮回严殿。神仪驻景。华汉亭虚。八灵案卫。三祗解途。翠盖耀澄。罼奕凝宸。玉镳息节。金辂怀音。式诚达孝。底心肃感。追凭皇鉴。思承渊范。神锡懋祉。四纬昭明。仰福帝徽。俯齐庶生。

　　【燕射歌辞】

　　【宋四厢乐歌五首】 王韶之

　　

　　【肆夏乐歌】

　　

　　於铄我皇。体仁包元。齐明日月。比量乾坤。陶甄百王。稽则黄轩。訏谟定命。辰告四蕃。

　　将将蕃后。翼翼群僚。盛服待晨。明发来朝。飨以八珍。乐发九韶。仰祗天颜。厥猷孔昭。

　　法章既设。初筵长舒。济济列辟。端委皇除。饮和无盈。威仪有馀。温恭在位。敬终如初。

　　九功既歌。六代惟时。被德在乐。宣道以诗。穆矣大和。品物咸熙。庆积自远。告成在兹。

　　【大会行礼歌】

　　

　　大哉皇宋。长发其祥。纂系在汉。统源伊唐。德之克明。休有烈光。配天作极。辰居四方。

　　皇矣我后。圣德通灵。有命自天。诞受休祯。龙飞紫极。造我宋京。光宅宇宙。赫赫明明。

　　【王公上寿歌】

　　

　　献寿爵。庆圣皇。灵祚穷二仪。休明等三光。

　　【殿前登歌】

　　

　　明明大宋。缉熙皇道。则天垂化。光定天保。天保既定。肆觐万方。礼繁乐富。穆穆皇皇。

　　沔彼流水。朝宗天池。洋洋贡职。抑抑威仪。既习威仪。亦闲礼容。一人有则。作孚万邦。

　　烝哉我皇。固天诞圣。履端惟始。对越休庆。如天斯久。如日斯盛。介兹景福。永固骏命。

　　【食举歌】

　　

　　晨羲载曜。万物咸睹。嘉庆三朝。礼乐备举。元正肇始。典章晖明。万方毕来贺。华裔充皇庭。多士盈九位。俯仰观玉声。恂恂俯仰。载烂其辉。鼓钟震天区。礼容塞皇闱。思乐穷休庆。福履同所归。

　　五玉既献。三帛是荐。尔公尔侯。鸣玉华殿。皇皇圣后。降礼南面。元首纳嘉礼。万邦同欢愿。休哉。君臣嘉燕。建五旗。列四县。乐有文。礼无倦。融皇风。穷一变。

　　体至和。感阴阳。德无不柔。繁休祥。瑞徽璧。应嘉钟。舞灵凤。跃潜龙。景星见。甘露坠。木连理。禾同穗。玄化洽。仁泽敷。极祯瑞。穷灵符。

　　怀荒裔。绥齐民。荷天佑。靡不宾。靡不宾。长世弘盛。昭明有融。繁嘉庆。繁嘉庆。熙帝载。合气咸和。苍生欣戴。三灵协瑞。惟新皇代。

　　王道四达。流仁布德。穷理咏乾元。垂训顺帝则。灵化侔四时。幽诚通玄默。德泽被八弦。乾宁轨万国。

　　皇猷缉。咸熙泰。礼仪焕帝庭。要荒服遐外。被发袭缨冕。左衽回衿带。天覆地载。流泽汪濊。声教布护。德光大。

　　开元辰。毕来王。奉贡职。朝后皇。鸣珩佩。观典章。乐王度。悦徽芳。陶盛化。游太康。丕照明。永克昌。

　　惟永初。德丕显。齐七政。敷五典。彝伦序。洪化阐。王泽流。太平始。树声教。明皇纪。和灵只。恭明祀。衍景祚。膺嘉祉。

　　礼有容。乐有仪。金石陈。干羽施。迈武护。均咸池。歌南风。舞德称。文武焕。颂声兴。

　　王道纯。德弥淑。宁八表。康九服。道礼让。移风俗。移风俗。永克融。歌盛美。造成功。咏徽烈。邈无穷。

　　【鼓吹曲辞】

　　【宋鼓吹铙歌三首】 无名氏

　　

　　【上邪曲】

　　大竭夜乌自云何来堂吾来声乌奚姑悟姑尊卢圣子黄尊来餭清婴乌白日为随来郭吾微令吾

　　应龙夜乌由道何来直子为乌奚如悟姑尊卢鸡子听乌虎行为来明吾微令吾

　　诗则夜乌道禄何来黑洛道乌奚悟如尊尔尊卢起黄华乌伯辽为国日忠雨令吾

　　伯辽夜乌若国何来日忠雨乌奚如悟姑尊卢面道康尊箓龙永乌赫赫福祚夜音微令吾

　　【晚芝曲】

　　几令吾几令诸韩乱发正令吾

　　几令吾诸韩从听心令吾若里洛何来韩微令吾

　　尊卢忌卢文卢子路子路为路鸡如文卢炯乌诸祚微令吾

　　几令诸韩或公随令吾

　　几令吾几诸或言随令吾黑洛何来诸韩微令吾

　　尊卢安成随来免路路子为吾路奚如文卢炯乌诸祚微令吾

　　几令吾几诸或言随令吾

　　几令吾诸或言几苦黑洛何来诸韩微令吾

　　尊卢公汫随来免路子子路子为路奚姑文卢炯乌诸祚微令吾

　　【艾如张曲】

　　几令吾呼历舍居执来随咄武子邪令乌衔鍼相风其右其右

　　几令吾呼群议破葫执来随吾咄武子邪令乌令乌今入海相风及后

　　几令吾呼无公赫吾执来随吾咄武子邪令乌无公赫吾婮立诸布始布

　　【舞曲歌辞】

　　【宋前后舞歌二首】 王韶之

　　

　　【前舞歌】

　　

　　於赫景明。天监是临。乐来伊阳。礼作惟阴。歌自德富。舞由功深。庭列宫县。陛罗瑟琴。翿龠繁会。笙磬谐音。箫韶虽古。九成在今。导志和声。德音孔宣。光我帝基。协灵配乾。仪刑六合。化穆自然。如彼云汉。为章于天。熙熙万类。陶和当年。击辕中韶。永世弗骞。

　　【后舞歌】

　　

　　假乐圣后。寔天诞德。积美自中。玉猷四塞。龙飞在天。仪刑万国。钦明惟神。临朝渊默。不言之化。品物咸德。告成于天。铭勋是勒。翼翼厥猷。亹亹其仁。顺命创制。因定和神。海外有截。九围无尘。冕旒司契。垂拱临民。乃舞大豫。钦若天人。纯嘏孔休。万载弥新。

　　【白纻舞歌诗】 无名氏

　　

　　高举两手白鹄翔。轻躯徐起何洋洋。凝停善睐容仪光。宛若龙转乍低昂。随世而变诚无方。如推若引留且行。宋世方昌乐未央。舞以尽神安可忘。爱之遗谁赠佳人。质如轻云色如银。袍以光躯巾拂尘。制以为袍馀作巾。四座欢乐胡可陈。清歌徐舞降只神。

　　【宋泰始歌舞曲十二首】

　　【皇业颂】 明帝

　　皇业沿德建。帝运资勋融。胤唐重盛轨。胄楚载休风。尧帝兆深祥。元王衍遐庆。积善传上业。祚福启英圣。衰数随金禄。登历昌命。维宋垂光烈。世美流舞咏。

　　【圣祖颂】

　　圣祖惟高德。积勋代晋历。永建享鸿基。万古盛音册。睿文缵宸驭。广运崇帝声。衍德被仁祉。留化洽民灵。孝建缔孝业。允协天人谋。宇内齐政轨。宙表烛威流。钟管腾列圣。彝铭贲重猷。

　　【明君大雅】 虞和

　　

　　明君应乾数。扰乱绍颓基。民庆来苏日。国颂薰风诗。天步或暂艰。列蕃扇迷慝。庙胜敷九代。神谟洞七德。文教洗昏俗。武谊清祲埏。英勋冠帝则。万寿永齐天。

　　【通国风】 明帝

　　开宝业。资贤昌。谟明盛。弼谐光。烈武惟略。景王勋。南康华容。变政文。猛绩爰者。有左军。三王到氏。文武赞。丞相作辅。属伊旦。沈柳宗侯。皆殄乱。泰始开运。超百王。司徒骠骑。勋德康。江安谟效。殷诚彰。刘沈承规。功名扬。庆归我后。祚无疆。

　　【天符颂】

　　天符革运。世诞英皇。在馆神炫。既壮龙骧。六钟集表。四纬骈光。於穆配天。永休厥祥。

　　【明德颂】

　　明德孚教。幽苻丽纪。山鼎见奇。醴液涵祉。鹓雏耀仪。驺虞游趾。福延亿祚。庆流万祀。

　　【帝图颂】

　　帝图凝远。瑞美昭宣。济流月镜。鹿毳霜鲜。甘露降和。花雪表年。孝德载衍。芳风永传。

　　【龙跃大雅】

　　龙跃戎府。玉耀蕃宫。岁淹豫野。玺属嫔中。江波澈映。石柏开文。观毓花蕊。楼凝景云。白乌三获。甘液再呈。嘉穟表沃。连理协成。德充动物。道积通神。宋业允大。灵瑞方臻。

　　【淮祥风】

　　淮祥应。贤彦生。翼赞中兴致太平。

　　【宋世大雅】 虞龢

　　宋世宁。在泰始。醉酒欢。饱德喜。万国朝。上寿酒。帝同天。惟长久。

　　【治兵大雅】 明帝

　　王命治兵。有征无战。巾拂以净。丑类革面。玉仪振旅。载戢在辰。中虚巾拂。四表静尘。

　　【白纻篇大雅】

　　在心曰志发言诗。声成于文被管丝。手舞足蹈欣泰时。移风易俗王化基。琴角挥韵白云舒。箫韶协音神凤来。拊击和节咏在初。章曲乍毕情有馀。文同轨一道德行。国靖民和礼乐成。四县庭响美勋英。八列陛唱贵人声。舞饰丽华乐容工。罗裳映日袂随风。金翠列辉蕙麝丰。淑姿秀体允帝衷。

　　【宋凤凰衔书伎辞】

　　

　　大宋兴隆膺灵符。凤鸟感和衔素书。嘉乐之美通玄虚。惟新济济迈唐虞。巍巍荡荡道有馀。

　　【鬼神】

　　【青溪小姑歌二首】

　　

　　日暮风吹。叶落依枝。丹心寸意。愁君未知。

　　歌阕夜已久。繁霜侵晓幕。何意空相守。坐待繁霜落。

　　【郭长生吹笛歌】

　　

　　闲夜寂已清。长笛亮且鸣。若欲知我者。姓郭名长生。

　　【聂包鬼歌】

　　

　　花盈盈。正间行。当归不闻死复生。

　　【陵欣歌】

　　

　　生时世上人。死作狱中鬼。不得还坟墓。灰没有馀罪。

　　【鬼谣歌】

　　

　　死树今更青。吴平寻当归。适闻杀此树。已复有光辉。

　　【鬼歌】

　　

　　坐侬孔雀楼。遥闻凤凰鼓。下我邹头山。仿佛见梁鲁。

　　【犬妖歌】

　　

　　言我不能歌。听我歌梅花。今年故复可。柰汝明年何。

　　【鹤吟】

　　

　　畴昔聆好音。日月心延伫。如何遇良人。中怀邈无绪。  


　　齐高帝萧道成

　　〈道成。字绍伯。小名斗将。南兰陵武进人。宋元嘉末为左军中兵参军。孝武即位。历大司马参军、太宰、员外郎、直阁中书舍人、建康令。泰始初为右军将军。除征北司马、南东海太守、行南徐州事。迁南兖州刺史。入拜散骑常侍、太子左卫率。泰豫末为右卫将军。领卫尉。元徽中。加侍中、尚书左仆射。寻弑苍梧王。迎立顺帝。进侍中、司空、录尚书事、骠骑大将军。封竟陵郡公。领扬州牧。昇明三年三月。进相国。总百揆。封齐公。四月。进爵为王。受禅。改元建元。建元四年卒。年五十六。谥曰高皇帝。〉

　　【塞客吟】

　　

　　宝纬紊宗。神经越序。德晦河晋。力宣江楚。云雷兆壮。天山繇武。直发指河关。凝精越汉渚。秋风起。塞草衰。雕鸿思。边马悲。平原千里顾。但见转蓬飞。星严海净。月彻河明。清辉映幕。素液凝庭。金笳夜厉。羽轊晨征。斡晴潭而怅泗。枻松洲而悼情。兰涵风而泻艳。菊笼泉而散英。曲绕首燕之叹。吹轸绝越之声。欷园琴之孤弄。想庭藿之馀馨。青关望断。白日西斜。恬源靓雾。垄首晖霞。戒旋鹢。跃还波。情绵绵而方远。思袅袅而遂多。粤击秦中之筑。因为塞上之歌。歌曰：朝发兮江泉。日夕兮陵山。惊飙兮瀄汨。淮流兮潺湲。胡埃兮云聚。楚旆兮星悬。愁墉兮思宇。恻怆兮何言。定环中之逸鉴。审雕陵之迷泉。悟樊笼之或累。怅遐心以栖玄。

　　【群鹤咏】

　　

　　八风儛遥翮。九野弄清音。一摧云间志。为君苑中禽。

　　齐武帝萧赜

　　〈赜。字宣远。高帝长子。仕宋历寻阳国侍郎、州西曹书佐、赣令、尚书库部郎、征北中兵参军、南东莞太守、襄阳太守、广兴相、江夏内史、江州刺史。封闻喜县侯。进爵为公。齐国建。为齐公世子。进爵王太子。高帝受禅。为皇太子。以建元四年三月即位。明年改为永明。永明十一年卒。年五十四。谥曰武皇帝。〉

　　【估客乐】

　　

　　昔经樊邓役。阻潮梅根渚。感忆追往事。意满辞不叙。

　　王延

　　〈延当即延之。字希季。琅邪临沂人。建元二年。镇江州。进号镇南将军。四年。迁中书令。右光禄大夫、本州大中正、左仆射。永明二年卒。年六十四。〉

　　【别萧谘议诗】

　　霏云承永夜。皓烛骛离轩。执酒怆谁与。举袖默无言。忍兹君为别。如此岁方暄。年深北岫时。鸟思南国园。江上愁别日。阶下树芳荪。

　　王俭

　　〈俭。字仲宝。琅邪临沂人。宋孝武时。袭爵豫宁县侯。明帝选尚阳羡公主。拜驸马都尉。官至侍中。后辅齐高受禅。改封南昌郡公。累迁侍中、尚书令。永明七年卒。年三十八。有吊仪十卷、吉书仪十卷、百家集谱十卷、元徽元年四部书目录四卷、今书七志七十卷、集六十卷。〉

　　【侍太子九日宴玄圃诗】

　　明明储后。冲默其量。徘徊礼乐。优游风尚。微言外融。几神内王。就日齐晖。仪云等望。本茂条荣。源澄流洁。汉称间平。周云鲁卫。咨我藩华。方轶前轨。秋日在房。鸿雁来翔。寥寥清景。霭霭微霜。草木摇落。幽兰独芳。眷言淄苑。尚想濠梁。既畅旨酒。亦饱徽猷。有来斯悦。无远不柔。

　　【侍皇太子释奠宴诗】

　　

　　礼惟国干。义实民端。身由业澡。世以教安。金镕乃器。水术伊澜。渐芳则馥。履冰固寒。瞽宗务时。頖宫善诱。咨此含生。跻彼仁寿。淳移雅缺。历兹永久。游艺莫师。独学谁友。三兆戒辰。八鸾警旦。风动蒿宫。云栖参馆。礼迈仁周。乐超英汉。神保爰格。祝史斯赞。郁鬯既终。德馨是与。降冕上痒。升宴东序。槐宰金贞。藩维玉誉。时彦莘莘。国胄楚楚。

　　【赠徐孝嗣诗】

　　婉婉游龙。载游载东。靡靡行云。并跃齐踪。无类不感。有来斯雍。之子云迈。嗟我莫从。岁云暮止。述职戒行。崇兰罢秀。孤松独贞。悲风宵远。乘雁晨征。抚物遐想。念别书情。

　　方轨叔茂。追清彦辅。柔亦不茹。刚亦不吐。

　　【春日家园诗】

　　徙倚未云暮。阳光忽已收。羲和远停晷。壮士岂淹留。冉冉老将至。功名竟不修。稷契匡虞夏。伊吕翼商周。抚躬谢先哲。解绂归山丘。

　　【春诗二首】

　　兰生已匝苑。萍开欲半池。轻风摇杂花。细雨乱丛枝。

　　风光承露照。雾色点兰晖。青荑结翠藻。黄鸟弄春飞。

　　【春夕诗】

　　露华方照岁。云彩复经春。虚闺稍叠草。幽帐日凝尘。

　　【后园饯从兄豫章诗】

　　兹夕竟何夕。念别开曾轩。光风转兰蕙。流月泛虚园。

　　王僧佑

　　〈僧佑。字胤宗。微从子。举秀才。为骠骑法曹。仕至太子中舍人。〉

　　【赠王俭诗】

　　

　　汝家在市门。我家在南郭。汝家饶宾侣。我家多鸟雀。

　　文惠太子萧长懋

　　〈长懋。字云乔。武帝长子。宋昇明三年。出为雍州刺史。齐建元元年。封南郡王。进号征虏将军。永明十一年卒。年三十六。有集十一卷。〉

　　【拟古诗】

　　磊磊落落玉山崩。

　　顾欢

　　〈欢。字景怡。吴兴人。隐於天台山。开馆教授。晚节服食。不与人通。齐高帝辅政。徵为扬州主簿。及践阼。上表东归。永明元年。徵为太学博士。不就。永明末。以寿终。有集三十卷。〉

　　【临终诗】

　　

　　五途无恒宅。三清有常舍。精气因天行。游魂随物化。鹏鹍适大海。蜩鸠之桑柘。达生任去留。善死均日夜。委命安所乘。何方不可驾。翘心企前觉。融然从此谢。

　　竟陵王萧子良

　　〈子良。字云英。武帝第二子。仕宋历邵陵王左军参军。转主簿、安南记室参军、辅国将军、会稽太守。高帝受禅。封闻喜县公。为征虏将军、丹阳尹。武帝即位。封竟陵郡王。历镇北将军、南徐州刺史、征北将军、南兖州刺史。入为护军将军。进号车骑将军、司徒。领尚书令。徙扬州刺史。加中书监。郁林王即位。进太傅。督南徐州。隆昌元年卒。年三十五。有集四十卷。〉

　　【九日侍宴诗】

　　月展风转。层台气寒。高云敛色。遥露已团。式诏司警。言戾秋峦。轻觞时荐。落英可餐。

　　【侍皇太子释奠宴诗】

　　霜轻流日。风送夕云。雕檐结彩。绮井生文。四琏合旨。八簋舒芬。

　　【游后园】

　　托性本禽鱼。栖情闲物外。萝径转连绵。松轩方杳蔼。丘壑每淹留。风云多赏会。

　　【行宅诗】

　　余禀性端疏。属爱闲外。往岁羁役浙东。备历江山之美。名都胜境。极尽登临。山原石道。步步新情。回池绝涧。往往旧识。以吟以咏。聊用述心。

　　访宇北山阿。卜居西野外。幼赏悦禽鱼。早性羡蓬艾。

　　【登山望雷居士精舍同沈右卫过刘先生墓下作诗】

　　沛国刘子珪。学优未仕。迹迩心遐。履信体仁。古之遗德。潜舟迅景。灭赏沦辉。言念芳猷。式怀嗟述。属舍弟随郡。有示来篇。弥缜久要之情。益深宿草之叹。升望西山。率尔为答。虽因事雷生。实申悲刘子云尔。

　　汉陵淹馆芜。晋殄洙风缺。五都声论空。三河文义绝。兴礼迈前英。谈玄逾往哲。明情日夜深。徽音岁时灭。垣井总已平。烟云从容裔。尔叹牛山悲。我悼惊川逝。

　　【后湖放生诗】

　　释焚曾林下。解细平湖边。迅翮抟清汉。轻鳞浮紫涧。

　　随郡王萧子隆

　　〈子隆。字云兴。武帝第八子。初为荆州刺史。历侍中、中军大将军。明帝辅政。隆昌元年被害。年二十一。有集七卷。〉

　　【经刘瓛墓下诗】

　　升堂子不谬。问道余未穷。如何辞白日。千载隔音通。山门一已绝。长夜缅难终。初松切暮鸟。新杨催晓风。榛关向芜密。泉途转销空。  
　 

　　王融

　　〈融。字元长。琅邪临沂人。俭从子。宋中书令僧达孙。举秀才。为晋安南中郎参军。历晋陵王司徒法曹参军。迁秘书丞、丹扬丞、中书郎兼主客郎。竟陵王萧子良以为宁朔将军军主。郁林王即位。隆昌元年。收下廷尉狱。赐死。年二十七。有集十卷。〉

　　【乐府】

　　【齐明王歌辞七首】

　　【明王曲】

　　明王日月照。至乐天地和。幸息云门吹。复歇咸池歌。桂序金匏转。瑶轩丝石罗。朱骐步踯躅。玄鹤舞蹉跎。露凝嘉草秀。烟度醴泉波。皇基方万祀。齐民乐如何。

　　【圣君曲】

　　圣君应昌历。景祚启休期。龙楼神睿道。兔园仁义基。海荡万川集。山崖百草滋。盘苗成萃止。渝韎异来思。清明动离轸。威惠被殊辞。大哉君为后。何羡唐虞时。

　　【渌水曲】

　　湛露改寒司。交莺变春旭。琼树落晨红。瑶塘水初渌。日霁沙溆明。风泉动华烛。遵渚泛兰觞。乘漪弄清曲。斗酒千金轻。寸阴百年促。何用尽欢娱。王度式如玉。

　　【采菱曲】

　　炎光销玉殿。凉风吹凤楼。雕辎傃平隰。朱棹泊安流。金华妆翠羽。鹢首画飞舟。荆姬采菱曲。越女江南讴。腾声翻叶静。发响谷云浮。良时时一遇。佳人难再求。

　　【清楚引】

　　平原数千里。飞观郁岧岧。清月冏将曙。浩露零中宵。转叶度沙海。别羽自冰辽。四面通寒色。左右竟严飚。崤渑多榛梗。京索久尘苗。逝钭凭神武。奋剑荡遗妖。

　　【长歌引】

　　周雅听休明。齐德覯升平。紫烟四时合。黄河万里清。翠柳荫通街。朱阙临高城。方毂雷尘起。接袖风云生。酣笑争日夕。丝管逢迎。徂年无促虑。长歌有馀声。

　　【散曲】

　　金枝湛明燎。绣幕裂芳然。层闺横绿绮。旷席缅朱缠。楚高层广陵散。瑟柱秋风弦。轻裙中山丽。长袖邯郸妍。徐歌驻行景。迅节瀹浮烟。言愿圣明主。永永万斯年。

　　【有所思】

　　如何有所思。而无相见时。宿昔梦颜色。阶庭寻履綦。高张更何已。引满终自持。欲知忧能老。为视镜中丝。

　　【三妇艳诗】

　　大妇织绮罗。中妇织流黄。小妇独无事。挟瑟上高堂。丈夫且安坐。调弦讵未央。

　　【青青河畔草】

　　容容寒烟起。翘翘望行子。行子殊未归。寤寐君容辉。夜中心爱促。觉后阻河曲。河曲万里馀。情交襟袖疏。珠露春华返。璇霜秋照晚。入室怨蛾眉。情归为谁婉。

　　【同沈右率诸公赋鼓吹曲二首】

　　【巫山高】

　　想象巫山高。薄暮阳台曲。烟霞乍舒卷。蘅芳时断续。彼美如可期。寤言纷在瞩。怃然坐相思。秋风下庭绿。

　　【芳树】

　　相望早春日。烟华杂如雾。复此佳丽人。含情结芳树。绮罗已自怜。萱风多有趣。去来徘徊者。佳人不可遇。

　　【临高台】

　　游人欲骋望。积步上高台。井莲当夏吐。窗桂逐秋开。花飞低不入。鸟散远时来。还看云栋影。含月徘徊。

　　【望城行】

　　金城十二重。云气出表里。万户如不殊。千门反相似。车马若飞龙。长衢无极已。箫鼓相逢迎。信哉佳城市。

　　【法乐辞】

　　天长命自短。世促道悠悠。禅衢开远驾。爱海乱轻舟。累尘曾未极。心

　　树岂能筹。情埃何用洗。正水有清流。

　　百神肃以虔。三灵震且越。恒曜揜芳霄。薰风动兰月。丹荣藻玉墀。翠羽文珠阙。皓毳非虚来。交轮岂徒发。

　　韶年春已仲。明星夜未央。千祀钟休历。万国会嘉祥。金容涵夕景。翠鬓佩晨光。表尘维净觉。泛俗乃轮皇。

　　袭气变离宫。重柝惊层殿。曼响感心神。修容展欢宴。生老终已萦。死病行当荐。方为净国游。岂结危城恋。

　　春枝多病夭。秋叶少欣荣。心骸终委灭。亲爱暂平生。长风吹北陇。迅景急东瀛。知三既情畅。得一乃身贞。飞策辞国门。端仪偃郊树。慈爱徒相思。闺中空怨慕。夙隶乖往途。骏足独归路。举袂谢时人。得道且还去。明心弘十力。寂虑安四禅。青禽承逸轨。文骊镜重川。鹫严标远胜。鹿野究清玄。不有希世宝。何以导濛泉。亭亭宵月流。朏朏晨霜结。川上不徘徊。条间亟渝灭。灵知湛常然。符应有盈缺。感运复来仪。且厌人间世。

　　舂山玉所府。檀林芳所栖。引火归炎燧。挹水自清堤。庵园无异辙。祗馆有同跻。比肩非今古。接武岂燕齐。

　　昔余轻岁月。兹也重光阴。闺中屏钅公黛。阙下挂缨簪。禅悦兼芳旨。《法言》恋清琴。一异非能辨。宠辱谁为心。

　　峻宇临层穹。苕苕疏远风。腾芳清汉里。响梵高云中。金华纷苒若。琼树郁青葱。贞心延净境。邃业嗣天宫。

　　影响未尝隔。晦明殊复亲。弘慈邈已远。睿后扇高尘。区中禔景福。外沐深仁。万祀留国祚。意兆庆唐民。

　　【少年子】

　　闻有东方骑。遥见上头人。待君送客返。桂钗当自陈。

　　【江皋曲】

　　林断山更续。洲尽江复开。云峰帝乡起。水源桐柏来。

　　【思公子】

　　春尽风飒飒。兰凋木修修。王孙久为客。思君徒自忧。

　　【王孙游】

　　置酒登广殿。开襟望所思。春草行已歇。何事久佳期。

　　【阳翟新声】

　　怀春发下蔡。含笑向阳城。耻为飞雉曲。好作鹍鸡鸣。

　　【永明乐十首】

　　玄符昭景历。茂实偶英声。长为南山固。永与朝日明。

　　灵丘比翼栖。芳林合条起。两伐分宪章。一朝会书轨。

　　二离金玉相。三衮兰蕙芳。重仪文世子。再奉东平王。

　　空谷返逸骖。阴山响鸣鹤。振玉躧丹墀。怀芳步青阁。

　　崇文晦已明。胶庠杂复整。弱台留折巾。沂川咏芳颖。

　　定林去喧俗。鹿野山俟霞。香风流梵琯。泽雨散云花。

　　楚望倾渑涤。日馆仰銮铃。已晞五云发。方照两河清。

　　幸哉明盛世。壮矣帝王居。高门夜不柝。饮帐晓长舒。

　　总棹金陵渚。方驾玉山阿。轻露炫珠翠。初风摇绮罗。

　　西园抽蕙草。北沼掇芳莲。生逢永明乐。死日生之年。

　　【奉和秋夜长】

　　秋夜长。夜长乐未央。舞袖拂花烛。歌声绕凤梁。

　　【诗】

　　【赠族叔卫军俭诗】

　　台曜澄华。铉岳裁峻。经天为象。丽地作镇。龙潜九泉。凤栖百仞。济弇高腾。乘箕远振。

　　极睇金策。具览瑶图。宏踪漭邈。邃理睢盱。圣机其轸。睿想同谟。玄契寤语。幽契占符。

　　轩迹方融。稽牧克辅。天步初阶。哲人翼主。望古连规。追循叠矩。刘挚等契。凌何迈禹。

　　桂萌已馥。玉生而温。曰自志学。即此宾门。身无择行。口不弃言。俦襟河隧。合量衢樽。

　　渐美中和。资心百姓。柔裕为容。齐庄以敬。仁则物安。义惟已正。冲泉如泉。镜净如镜。

　　不器其德。有斐斯文。质超瑚琏。才逸卿云。摇笔泉泻。动咏英纷。沨乎不极。卓兮靡群。

　　君道知人。臣玉胜务。纳揆飞声。登庸缉誉。名敭沉隐。贲发幽素。九流载清。八政允树。

　　帝曰钦哉。朕嘉乃良。滔滔江蠡。实纪炎方。建兹赤社。俾侯南昌。受策以出。出入勤王。

　　施之为政。实尹上京。期月而可。三年有成。人莫爱力。物不瘦情。隽张愧称。王赵惭名。

　　息憩渠馆。式静泽宫。我求骏德。昭此困蒙。仪形里。木铎淹中。容上复礼。稷下还风。

　　帝略时康。皇涂攸乂。乃命南昌。式补衮阙。念损辞功。鸣谦让伐。岂敢固之。王言再发。

　　於时春暮。日焕云清。前纪文物。后发声明。逶迤冕服。有锵璁珩。公其戾止。威德惟馨。

　　德馨伊何。如兰之宣。贞筠柚箭。润璧怀山。有荣有茂。不瘁不骞。介兹景福。君子万年。繇资律纪。望以韬传。宋翟空墨。周老徒玄。一致或禀。百行无员。永言古烈。公实兼旃。

　　六乐毕该。五礼备贯。七训是敷。三英有粲。文整国容。武决庙算。唯旦唯公。唯公唯旦。

　　【从武帝琅邪城讲武应诏诗】

　　治兵闻鲁策。训旅见周篇。教民良不弃。任智理恒全。白日映丹羽。赪霞文翠旃。凌山炫组甲。带水被戎船。凝葭郁摧怆。清管乍联绵。早逢文化洽。复属武功宣。愿陪玉銮右。一举扫燕然。

　　【栖玄寺听讲毕游邸园七韵应司徒教诗】

　　道胜业兹远。心间地能隟。桂橑郁初裁。兰墀坦将辟。虚檐对长屿。高轩临广液。芳草列成行。嘉树纷如积。流风转还迳。清烟泛乔石。日汨山照红。松暎水华碧。畅哉人外赏。迟迟眷西夕。

　　【杂体报范通直诗】

　　和璧荆山下。隋珠汉水滨。无双自昔代。有美今为邻。三楚多秀士。江上复才人。纬绡非善贾。圣德可名臣。追飞且学步。共子奉清尘。紫庭风日好。青槐枝叶新。徘徊吹楼侧。欲见心所亲。君兰蕙草。何用以书绅。

　　【萧谘议西上夜集诗】

　　徘徊将所爱。惜别在河梁。衿袖三春隔。江山千里长。寸心无远近。边地有风霜。勉哉勤岁暮。敬矣事容光。山中殊未怿。杜若空自芳。

　　【别王丞僧孺诗】

　　首夏实清和。馀春满郊甸。花树杂为锦。月池皎如练。如何於此时。别离言与面。留杂已郁纡。行舟亦遥衍。非君不见思。所悲思不见。

　　【寒晚敬和何徵君点诗】

　　疏酌候冬序。间琴改秋律。如何将暮天。复值西归日。摇落迎轩牖。飞鸣乱绳荜。烟灌共深阴。风篁两萧瑟。虚堂无笑语。怀君首如疾。早轻北山赋。晚爱东皋逸。上德可润身。下泽有徐辔。

　　【古意诗二首】

　　游禽暮知反。行人独未归。坐销芳草气。空度明月辉。嚬容入朝镜。思泪点春衣。巫山彩云没。淇上绿条稀。待君竟不至。秋雁双双飞。

　　霜气下孟津。秋风度函谷。念君凄已寒。当轩卷罗縠。纤手废裁缝。曲鬓罢膏沐。千里不相闻。寸心郁纷蕴。况复飞萤夜。木叶乱纷纷。

　　【奉和竟陵王郡县名诗】

　　追芳承荔浦。揖道讯虚丘。升裾临广牧。从望尽平洲。曾山临翠坂。方渠缅清流。阳台翻早茂。阴馆怀名秋。岁晏乐光弭。景仄西华收。端溪惭昔彦。测水谢前修。往食曲阜盛。今属平台游。燕棠缺初雅。郑衮息遗讴。久倾信都美。乃结茂陵俦。河间诚可咏。南海果难游。

　　【游仙诗五首】

　　桃李不奢年。桑榆多暮节。常恐秋蓬根。连翩因风雪。习道遍槐岻。追仙度瑶碣。绿帙启真词。丹经流妙说。长河且已萦。曾山方可砺。

　　献岁和风起。日出东南隅。凤旍乱烟道。龙驾溢云区。结赏自员峤。移燕乃方壶。金卮浮水翠。玉斝挹泉珠。徒用霜露改。终然天地俱。

　　命驾瑶池隈。过息蠃女台。长袖何靡靡。箫管清且哀。璧门凉月举。珠殿秋风回。青鸟骛高羽。王母停玉杯。举手暂为别。千年将复来。

　　湘元有兰芷汨吾欲南征。遗佩出长浦。举袂望增城。朱霞拂绮树。白云照金楹。五芝多秀色。作桂常冬荣。弭节且夷与。参差闻凤笙。

　　命驾随所即。烛龙导轻镳。沙泽振寒草。弱水驾冰潮。远翔驰声响。流雪自飘飖。忽与若士遇。长举入云霄。罗绎徒有睨。蟭螟已寥寥。

　　【诃诘四大门诗】

　　迅矣百龄。绵兹六入。出没昏疑。兴君爱习。总总予求。营营尔给。匪德曰归。唯殃斯集。贪人败类。无厌自及。昭回不希。玄墟何泣。

　　【在家男女恶门诗】

　　在磨则磷。玉生虽坚。唯居必徙。岂曰能贤。冰开春日。兰败秋年。天教斯类。及习情迁。命符三牖。生偕十缠。兹焉遂住。忧畏方延。

　　【大惭愧门诗】

　　兰室改蓬心。旃崖变伊草。丹青有必渝。丝皪岂常皓。曲辕且绳直。诡木遂凋藻。一篑或成山。百里倦中道。隆汉乃王臣。失楚信元保。勉矣德不孤。至言匪虚造。

　　【努力门诗】

　　豫北二山尚有移。河中一洲亦可为。精诚必至霜尘下。意气所感金石离。有子合掌修名立。时王权发美誉垂。昔来勤心少骞堕。何不努力出忧危。胜幡法鼓萦且击。智师道众纷以驰。有生无我俨既列。无明有我孰能窥。

　　【回向门诗】

　　悠悠九土各异形。扰据四生非一情。驱车策马殉世业。市文鬻义炫虚名。三墨纷纠殊不会。七儒委郁曾未并。吉凶尚忌及数术。取与离合实纵横。朝日夕月竟何取。投严赴火空捐生。咄嗟失道尔回驾。沔彼流水趣东瀛。

　　【春游回文诗】

　　枝分柳塞北。叶暗榆关东。垂条逐絮转。落蕊散花丛。池莲照晓月。幔锦拂朝风。低吹杂纶羽。薄粉艳妆红。离情隔远道。叹结深闺中。

　　【侍游方山应诏诗】

　　巡躅望登年。帐饮临秋县。日羽镜霜浔。云旗落风甸。四瀛良在目。八宇婉如见。小臣窃自嘉。预奉柏梁燕。

　　【奉辞镇西应教诗】

　　未学谢能算。高义幸知游。留庭参辩奭。梁苑豫才邹。徘徊岁光晚。摇落江树秋。风旗萦别浦。霜琯迾遥洲。

　　【饯谢文学离夜诗】

　　所知共歌笑。谁忍别笑歌。离轩思黄鸟。分渚薆青莎。翻情结远旆。洒泪与行波。春江夜明月。还望情如何。

　　【和南海王殿下咏秋胡妻诗】

　　日月共为照。松筠俱以贞。佩纷甘在远。结镜待君明。且协金兰好。方愉琴瑟情。佳人忽千里。幽闺积思生。

　　景落中轩坐。悠悠望城阙。高树升夕烟。层楼满初月。光阴非或异。山川屡难越。辍泣揜钅公姿。搔首乱云发。

　　倾魄属徂火。摇念待方秋。凉气承宇结。明熠素阶流。三星亦虚暎。四屋惨多愁。思君如萱草。一见乃忘忧。

　　杼轴郁不谐。契阔弥新故。朔风栏上发。寒鸟林间度。客远乏衣裘。岁晏饶霜露。参差兴别绪。依迟起离慕。

　　愿言如可信。行迈亦云反。睇晃不告劳。瞻途宁遽远。何以淹归辙。

　　蚕妾事春晚。送目乱前华。驰心迷旧婉。

　　椒佩容有结。振方歧路隅。黄金徒以赋。白珪终不渝。明心良自皎。安用久踟蹰。遄车及怅巷。流日下西虞。

　　披帷怅有望。出门迟所欲。彼美复来仪。惭颜变欣瞩。

　　兰艾隔芳臭。泾渭分清浊。去去夫人子。请殉川之曲。

　　【咏琵琶诗】

　　抱月如可明。怀风殊复清。丝中传意绪。花里寄春情。掩抑有奇态。凄锵多好声。芳袖幸时拂。龙门空自生。

　　【咏幔诗】

　　幸得与珠缀。幂君之楹。月映不辞卷。风来辄自轻。每聚金炉气。时驻玉琴声。但愿置樽酒。兰釭当夜明。

　　【药名诗】

　　重台信严敞。陵泽乃间荒。石蚕终未蠒。垣衣不可裳。秦芎留近咏。楚蘅搢远翔。韩原结神草。随庭衔夜光。

　　【星名诗】

　　眇叹属辰移。端忧临岁永。久惭入汉客。每愧遵河影。仙羽诚不退。蓬襟良未整。谁谓无正心。大陵有霜颖。

　　【奉和月下诗】

　　雕云度绮钱。香风入珠网。独知此夜月。依迟慕神赏。

　　【咏池上梨花诗】

　　翻阶没细草。集水间疏萍。芳春照流雪。深夕映繁星。

　　【咏梧桐诗】

　　骞凤影层枝。轻虹镜殿绿。岂斁龙门幽。直慕瑶池曲。

　　【咏女萝诗】

　　幂女萝草。蔓衍旁松枝。含烟黄且绿。因风卷复垂。

　　【移席琴室应司徒教诗】

　　雪崖似留月。萝径若披云。潺湲石溜写。绵蛮山雨闻。

　　【抄众书应司徒教诗】

　　说礼固多才。惇诗信为善。岩笥发仙华。金縢开碧篆。

　　【奉和代徐诗二首】

　　自君之出矣。芳藇绝瑶卮。思君如形影。寝兴未曾离。

　　自君之出矣。金炉香不燃。思君如明烛。中宵空自煎。

　　【拟古诗二首】

　　花蒂今何在。亦是林下生。何当垂双髻。团扇云间明。

　　镜台今何在。寸身正相随。何当碎联玉。云上璧已亏。

　　【四色咏】

　　赤如城霞起。青如松雾澈。黑如幽都云。白如瑶池雪。

　　【离合赋物为咏咏火】

　　冰容惭远鉴。水质谢明晖。是照相思夕。早望行人归。

　　【后园作回文诗】

　　

　　斜峰绕径曲。耸石带山连。花馀拂戏鸟。树密隐鸣蝉。

　　【双声诗】

　　园蘅眩红花。湖荇燡黄华。回鹤横淮翰。远越合云霞。

　　【代五杂组诗】

　　五杂组。庆云发。往复还。经天月。不获已。生胡越。

　　【奉和纤纤诗】

　　两头纤纤绮上纹。半白半黑鹪翔群。腷々膊々乌迷曛。磊磊落落玉石分。

　　丘巨源

　　〈巨源。兰陵人。宋孝武时举丹阳郡孝廉。明帝即位。自南台御史为王景文镇军参军。元徽中。除奉朝请。历佐诸王府。转羽林监。齐受禅。为尚书主客郎。领军司马、越骑校尉。除武昌太守。改馀杭令。齐明帝为吴兴。巨源尝作秋胡诗。有讽刺语。以事见杀。有龟经秘要二卷、集十卷。〉

　　【咏七宝扇诗】

　　妙缟贵东夏。巧技出吴闉。裁状白玉璧。缝似明月轮。表里缕七宝。中衔骇鸡珍。画作景山树。图为河洛神。来延挥握玩。入与镮钏亲。生风长袖际。晞华红粉津。拂盻迎娇意。隐映含歌人。时移务忘故。节改竞存新。卷情随象簟。舒心谢锦茵。厌歇何足道。敬哉先后晨。

　　【听邻妓诗】

　　披衽乏游术。凭轼寡文才。蓬门长自寂。虚席视生埃。贵里临倡馆。东邻歌吹台。云间娇响彻。风末艳声来。飞华瑶翠幄。扬芬金碧杯。久绝中州美。从念尸乡灰。遗情悲近世。中山安在哉。

　　王仲雄

　　〈仲雄。晋陵南沙人。敬则子。〉

　　【懊侬曲歌】

　　

　　赏叹负情侬。郎今果何许。君行不净心。那得恶人题。

　　孔稚珪

　　〈稚珪。字德璋。会稽山阴人。齐高帝为骠骑。取为记室参军。建武初。累迁冠军将军、太子詹事、散骑常侍卒。有集十卷。〉

　　【白马篇】

　　骥子跼且鸣。铁阵与云平。汉家嫖姚将。驰突匈奴庭。少年斗猛气。怒发为君征。雄戟摩白日。长剑断流星。早出飞狐塞。晚泊楼烦城。虏骑四山合。胡尘千里惊。嘶笳振地响。吹角沸天声。左碎呼韩阵。右破休屠兵。横行绝漠表。饮马瀚海清。陇树枯无色。沙草不常青。勒石燕然道。凯归长安亭。县官知我健。四海谁不倾。但使强胡灭。何须甲第成。当今丈夫志。独为上古英。

　　【白纻歌】

　　山虚钟磬彻。

　　【旦发青林诗】

　　孤征越清江。游子悲路长。二旬倏已满。三千眇未央。草杂今古色。严留冬夏霜。寄怀中山旧。举酒莫相忘。

　　【游太平山诗】

　　石险天貌分。林交日容缺。阴涧落春荣。寒严留夏雪。

　　【酬张长史诗】

　　同贫清风馆。共素白云室。

　　张融

　　〈融。字思光。吴郡人。初仕宋为新安王参军。出为封溪令。改为仪曹郎。刘高帝即位。累迁司徒兼右长史。建武四年卒。年五十四。有集二十七卷。又玉海集十卷、大泽集十卷、金波集六十卷。〉

　　【白日歌】

　　序曰：悬象著明。莫大於日月。而彼日月。不能不谢。固知无准。衰为盛之终。盛为衰之始。故为白日歌。

　　白日白日。舒天昭晖。数穷则尽。盛满则衰。

　　【箫史曲】

　　引响犹天外。吟声似地中。戴胜噪落景。龙歕清霄风。

　　【忧且吟】

　　鸣琴当春夜。春夜当鸣琴。羁人不及乐。何似千里心。

　　【别诗】

　　白云山上尽。清风松下歇。欲识离人悲。孤台见明月。

　　【赠何点诗】

　　

　　惜哉何居士。薄暮遘荒淫。

　　徐孝嗣

　　〈孝嗣。字始昌。东海郯人。尚宋康乐公主。拜驸马都尉。入齐为晋陵太守。历征虏长史。累迁尚书吏部郎、太子詹事。封枝江县公。转中书令。永元元年被诛。年四十六。〉

　　【白雪歌】

　　风闺晚翻霭。月殿夜凝明。愿君早流眄。无令春草生。

　　【答王俭诗】

　　书帷停月。琴袖承飙。结芳幽谷。解佩明椒。去德滋永。怀德滋深。行云传想。归鸿寄音。


　　谢朓

　　〈朓。字玄晖。陈郡阳夏人。永明初为豫章王太尉参军。转王俭卫军东阁祭酒、太子舍人、隋王镇西功曹。转文学。迁新安王中军记室。寻兼尚书殿中郎。明帝辅政。以为骠骑谘议。领记室。及即位。转中书郎。出为宣城太守。又为晋安王镇北谘议、南东海太守。行南徐州事。迁尚书吏部郎。永元元年为始安王遥光所杀。年三十六。有集十二卷、逸集一卷。〉

　　【乐府】

　　【隋王鼓吹曲十首】

　　

　　【元会曲】

　　二仪启昌历。三阳应庆期。珪贽纷成序。鞮译憬来思。分阶赩组练。充庭罗翠旗。觞流白日下。吹溢景云滋。天仪穆藻殿。万寿皇基。

　　【郊祀曲】

　　六宗禋配岳。五畤奠甘泉。整跸游九阙。清箫开八埏。锵锵玉銮动。溶溶金障旋。郊宫光已属。升柴礼既虔。福响灵之集。南岳固斯年。

　　【钧天曲】

　　高宴颢天台。置酒迎风观。笙镛礼百神。钟石动云汉。瑶堂琴瑟惊。绮席舞衣散。威凤来参差。玄鹤起凌乱。已庆明庭乐。讵惭南风弹。

　　【入朝曲】

　　江南佳丽地。金陵帝王州。逶迤带绿水。迢递起朱楼。飞甍夹驰道。垂杨荫御沟。凝笳翼高盖。叠鼓送华辀。献纳云台表。功名良可收。

　　【出藩曲】

　　云枝紫微内。分组承明阿。飞艎溯极浦。旌节去关河。眇眇苍山色。沈沈寒水波。铙音巴渝曲。箫鼓盛唐歌。夫君迈惟德。江汉仰清和。

　　【样猎曲】

　　凝霜冬十月。杀盛凉飙衷。原泽旷千里。腾骑纷往来。平罝望烟合。烈火从风回。殪兽华容浦。张乐荆山台。虞人昔有谕。明明时戒哉。

　　【从戎曲】

　　选旅辞轘辕。弭节赴河源。日起霜戈照。风回连骑翻。红尘朝夜合。黄沙万里昏。寥戾清笳转。萧条边马烦。自勉辍耕愿。征役去何言。

　　【送远曲】

　　北梁辞欢宴。南浦送佳人。方衢控龙马。平路骋朱轮。琼筵妙舞绝。桂席羽觞陈。白云丘陵远。山川时未因。一为清吹激。潺湲伤别巾。

　　【登山曲】

　　天明开秀崿。澜光媚碧堤。风荡飘莺乱。云行芳树低。暮春春服美。游驾凌丹梯。升峤既小鲁。登峦且怅齐。王孙尚游衍。蕙草正萋萋。

　　【泛水曲】

　　玉露沾翠叶。金凤鸣素枝。罢游平乐苑。泛鹢昆明池。旌旗散容裔。箫管吹参差。日晚厌遵渚。采菱赠清漪。百年如流水。寸心宁共知。

　　【江上曲】

　　易阳春草出。踟蹰日已暮。莲叶尚田田。淇水不可渡。愿子淹桂舟。时同千里路。千里既相许。桂丹复容与。江上可采菱。清歌共南楚。

　　【蒲生行】

　　蒲生广湖边。托身洪波侧。春露惠我泽。秋霜缛我色。根叶从风浪。常恐不永植。摄生各有命。岂云智与力。安得游云上。与尔同羽翼。

　　【咏邯郸故才人嫁为厮养卒妇】

　　生平宫阁里。出入侍丹墀。开笥方罗縠。窥镜比蛾眉。初别意未解。去久日生悲。憔悴不自识。娇羞馀故姿。梦中忽仿佛。犹言承宴私。

　　【同沈右率诸公赋鼓吹曲名二首】

　　芳树

　　早玩华池阴。复影沧洲枻。椅柅芳若斯。葳蕤纷可结。霜下桂枝销。怨与飞蓬折。不厕玉盘滋。谁怜终委绝。

　　临高台

　　千里常思归。登台临绮翼。才见孤鸟还。未辨连山极。四面动清风。朝夜起寒色。谁知倦游者。嗟此故乡忆。

　　【同赋杂曲名】

　　【秋竹曲】

　　娟绮窗北。结根未参差。从风既袅袅。映日颇离离。欲求枣下吹。别有江南枝。但能凌白雪。贞心荫曲池。

　　【曲池之水】

　　缓步遵莓渚。披衿待蕙风。芙蕖舞轻带。苞笋出芳丛。浮云自西北。江海思无穷。鸟去能传响。见我绿琴中。

　　【同谢谘议咏铜爵台】

　　繐帏飘井干。樽酒若平生。郁郁西陵树。讵闻歌吹声。芳襟染泪迹。婵娟空复情。玉座犹寂寞。况乃妾身轻。

　　【永明乐十首】

　　

　　帝图开九有。皇风浮四溟。永明一为乐。咸池无复灵。

　　民和礼乐富。世清歌颂徽。鸿名轶卷领。称首迈垂衣。

　　朱台郁相望。青槐纷驰道。秋云湛甘露。春风散芝草。

　　龙楼日月照。淄馆风云清。储光温似玉。藩度式如琼。

　　化洽鳀海君。恩变龙庭长。西北骛环裘。东南尽龟象。

　　出车长洲苑。选族朝夕川。络络结云骑。奕奕泛戈船。

　　燕驷游京洛。赵服丽有辉。清歌留上客。妙舞送将归。

　　实相薄五礼。妙花开六尘。明祥已玉烛。宝瑞亦金轮。

　　生蔑萝性。身与嘉惠隆。飞缨入华殿。屣步出重宫。

　　彩凤鸣朝阳。玄鹤舞清商。瑞此永明曲。千载为金皇。

　　【同王主簿有所思】

　　佳期期未归。望望下鸣机。徘徊东陌上。月出行人稀。

　　【铜雀悲】

　　落日高城上。馀光入繐帷。寂寂深松晚。宁知琴瑟悲。

　　【玉阶怨】

　　夕殿下珠帘。流萤飞复息。长夜缝罗衣。思君此何极。

　　【金谷聚】

　　渠碗送佳人。玉杯邀上客。车马一东西。别后思今夕。

　　【王孙游】

　　绿草蔓如丝。杂树红英发。无论君不归。君归芳已歇。

　　【诗】

　　【侍宴华光殿曲水奉敕为皇太子作诗】

　　旁求邃古。逖听鸿名。大宝曰位。得一为贞。朱祶叶祉。绿字摛英。升配同贯。进让殊声。

　　大横将属。会昌已命。国步中徂。宸居膺庆。玺剑先传。龟玉增映。宗尧有绪。复禹无竞。

　　礼行郊社。人神受职。宝郊山川。鳞羽变色。玄塞北靡。丹徼南极。浮毳驾风。非泳非陟。

　　能官民秀。利建天跗。枵鹑列野。营绛分区。论思帝则。献纳宸枢。麟趾方定。鹈翼谁濡。

　　西京蔼蔼。东都济济。秋祓濯流。春禊浮醴。初吉云献。上除方启。昔驾阳颖。今帐云陛。

　　嘉乐旧矣。芳宴在斯。载留神瞩。有睟天仪。龙精已映。威仰未移。叶依黄鸟。花落春池。

　　高殿弘敞。禁林稠密。青磴崛起。丹楼间出。翠葆随风。金戈动日。惆怅清管。徘徊轻佾。

　　灞浐入筵。河淇流阼。海若来往。觞肴沿溯。欢饫有终。清光欲暮。轻貂回首。华组徐步。

　　登贤博望。献赋清漳。汉贰称敏。魏两垂芳。监抚有则。匕鬯无方。瞻言守器。永愧元良。

　　【三日侍华光殿曲水宴代人应诏诗】

　　群分未辨。《类聚》兹式。天眷休明。且求至德。御繁实简。制动惟默。官府百王。衣裳万国。

　　中叶遭闵。副内多违。悠悠灵贶。爰有适归。於昭睿后。抚运天飞。凝居中县。神动外畿。

　　悬象著明。离光乃位。我有储德。徽猷渊备。长寿察书。龙楼回辔。重道上庠。行遵儒肆。

　　朝阳有干。布叶萋萋。思皇威矣。鹓羽高栖。出驰先辂。入秉介珪。瞻秦望井。建鲁分奎。

　　求贤每劳。得士方逸。有觉斯顺。无文咸秩。万箱惟重。百鍰载恤。屈草戒谀。阶蓂纪日。

　　文教已肃。武节既驰。荣光可照。合璧如规。载怀姑射。尚想瑶池。濯龙乃饰。天渊在斯。

　　作乐顺动。实符时义。上春初吉。亦留渊寄。红树岩舒。青莎水被。雕梁虹拖。云甍鸟跂。

　　高悬甲帐。周褰黼帷。长筵列陛。激水旋墀。浮醪聚蚁。灵蔡呈姿。河宗跃踢。海介夔跜。

　　弱腕纤腰。迁延妙舞。秦筝赵瑟。殷勤促柱。降席连緌。称觞接武。稽首万年。献兹多祜。

　　天地既成。泉流既清。薄暮沾幸。属奉文明。将标齐配。刻扫秦京。愿驰龙漠。饮马悬旌。

　　【三日侍宴曲水代人应诏诗】

　　神理内寂。机象外融。遗情汾水。垂冕鸿宫。树以司牧。匪我求蒙。徒勤日用。谁契玄功。

　　往晦必明。来硕资蹇。於皇克圣。时乘御辩。宝历载晖。瑶光重践。昭昭旧物。熙熙迁善。

　　当宁日昃。求衣未明。抵璧焚翠。销剑隳城。九畴式序。三辟载清。虞箴罔阙。矇奏传声。

　　丽景则春。仪方在震。重圣积厚。金式琼润。天爵必谐。王蔬咸荩。譬诸华霍。惟邦之镇。

　　正朔葱瀚。冠冕卬越。争长明堂。相超魏阙。龟蒙南荐。环裘西发。巢阁易窥。驯庭难。

　　上巳惟昔。于彼禊流。祓秽河浒。张乐春畴。既停龙驾。亦泛凫舟。灵宫备矣。无待兹游。

　　初莺命晓。朝霞开夜。饰陛道源。回伊流灞。极望天渊。曲阻亭榭。间馆岩敞。长廊水架。

　　金觞摇荡。玉俎推移。筵浮水豹。席扰云螭。寥亮琴瑟。嗷咷埙篪。欢兹广燕。穆穆天仪。周道如砥。康衢载直。徒愧玄黄。负恩无力。华轓徒驾。长缨未饰。相彼失晨。宁忘鼓翼。

　　【游山诗】

　　托养因支离。乘间遂疲蹇。语默良未寻。得丧云谁辩。幸莅山水都。复值清冬缅。凌厓必千仞。寻谿将万转。坚崿既峻赠。回流复宛澶。杳杳云窦深。渊渊石溜浅。傍眺郁篻簩。还望森柟楩。荒隩被莎。崩壁带苔藓。鼯狖叫层嵁。鸥凫戏沙衍。触赏聊自观。即趣咸己展。经目惜所遇。前路欣方践。无言蕙草歇。留垣芳可搴。尚子时未归。邴生思自免。永志昔所钦。胜迹今能选。寄言赏心客。得性良为善。

　　【游敬亭山诗】

　　兹山亘百里。合沓与云齐。隐沦既已托。灵异居然栖。上干蔽白日。下属带回谿。交藤荒且蔓。樛枝耸复低。独鹤方朝唳。饥鼯此夜啼。渫云已漫漫。夕雨亦凄凄。我行虽纡组。兼得寻幽蹊。缘源殊未极。归径窅如迷。要欲追奇趣。即此陵丹梯。皇恩竟已矣。兹理庶无暌。

　　【将游湘水寻句溪诗】

　　既从陵阳钓。挂鳞骖亦螭。方寻桂水源。谒帝苍山垂。辰哉且未会。乘景弄清漪。瑟汨泻长淀。潺湲赴两岐。轻苹上靡靡。杂石下离离。寒草分花映。戏鲔乘空移。兴以暮秋月。清霜落素枝。鱼鸟余方玩。缨緌君自縻。及兹畅怀抱。山川长若斯。

　　【游东田诗】

　　戚戚苦无悰。携手共行乐。寻云陟累榭。随山望菌阁。远树暧阡阡。生烟纷漠漠。鱼戏新荷动。鸟散馀花落。不对芳春酒。还望青山郭。

　　【答王世子诗】

　　飞雪天山来。飘聚绳棂外。苍云暗九重。北风吹万籁。有酒招亲朋。思与清颜会。熊席惟尔安。羔裘岂吾

　　带。公子不垂堂。谁肯怜萧艾。

　　【答张齐兴诗】

　　荆山嵸百里。汉广流无极。北驰星斗正。南望朝云色。川隰同幽快。冠冕异今昔。子肃两岐功。我滞三冬职。谁知京洛念。仿佛昆山侧。向夕登城濠。潜池隐复直。地回闻遥蝉。天长望归翼。清文忽景丽。思泉纷宝饰。勿言修路阻。勉子康衢力。曾厓寂且寥。归轸逝言陟。

　　【暂使下都夜发新林至京邑赠西府同僚诗】

　　大江流日夜。客心悲未央。徒念关山近。终知返路长。秋河曙耿耿。寒渚夜苍苍。引领见京室。宫雉正相望。金波丽鳷鹊。玉绳低建章。驱车鼎门外。思见昭丘阳。驰晖不可接。何况隔两乡。风云有鸟路。江汉限无梁。常恐鹰隼击。时菊委严霜。寄言罻罗者。寥廓已高翔。

　　【酬王晋安德元诗】

　　稍稍枝早劲。涂涂露晚晞。南史荣橘柚。宁知鸿雁飞。拂雾朝青阁。日旰坐彤闱。怅望一途阻。参差百虑依。春草秋更绿。公子未西归。谁能久京洛。缁尘染素衣。

　　【郡内高斋閒望答吕法曹诗】

　　结构何迢遰。旷望极高深。窗中列远岫。庭际俯乔林。日出众鸟散。山暝孤猿吟。已有池上酌。复此风中琴。非君美无度。孰为劳寸心。惠而能好我。问以瑶华音。若遗金让步。见就玉山岑。

　　【在郡卧病呈沈尚书诗】

　　淮扬股肱守。高卧犹在兹。况复南山曲。何异幽栖时。连阴盛农节。笞笠聚东菑。高阁常昼掩。荒阶少诤辞。珍簟清夏室。轻扇动凉飔。嘉鲂聊可荐。绿蚁方独持。夏李沈朱实。秋藕折轻丝。良辰竟何许。夙昔梦佳期。坐啸徒可积。为邦岁已期。弦歌终莫取。抚机令自嗤。

　　【别王丞僧孺诗】

　　首夏实清和。馀春满郊甸。花树杂为锦。月池皎如练。如何当此时。别离言与宴。留郁已郁纡。行舟亦遥衍。非君不见思。所悲思不见。

　　【同羁夜集诗】

　　积念隔炎凉。骧言始今夕。已对浊尊酒。复此故乡客。霜月始流砌。寒蛸早吟隙。幸藉京华游。边城燕良席。樵采咸共同。荆莎聊可藉。恐君城阙人。安能久松柏。

　　【新亭渚别范零陵云诗】

　　洞庭张乐地。潇湘帝子游。云去苍梧野。水还江汉流。停骖我怅望。辍棹子夷犹。广平听方籍。茂陵将见求。心事俱已矣。江上徒离忧。

　　【忝役湘州与宣城吏民别诗】

　　弱龄倦簪履。薄晚忝华奥。閒沃尽地区。山泉谐所好。幸遇昌化穆。惇俗罕惊暴。四时从偃息。三省无侵冒。下车遽暄席。纡服始黔灶。荣辱未遑敷。德礼何由导。汨徂奉南岳。兼秩典邦号。疲马方云驱。铅刀安可操。遗惠良寂寞。恩灵亦匪报。桂水日悠悠。结言幸相劳。吐纳贻尔和。穷通勖所蹈。

　　【怀故人诗】

　　芳洲有杜若。可以赠佳期。望望忽超远。何由见所思。行行未千里。山川已间之。离居方岁月。故人不在兹。清风动帘夜。孤月照窗时。安得同携手。酌酒赋新诗。

　　【始之宣城郡诗】

　　下帷阙章句。高谈愧名理。疏散谢公卿。萧条依掾史。簪发逢嘉惠。教义承君子。心迹苦未并。忧欢将十祀。幸沾云雨庆。方辔参多士。振鹭徒追飞。群龙难隶齿。烹鲜止贪兢。共治属廉耻。伊余昧损益。休用只千里。解剑北宫朝。息驾南川涘。宁希广平咏。聊慕华阴市。弃置宛洛游。多谢金门里。招招漾轻楫。行行趋岩趾。江海虽未从。山林於此始。

　　【之宣城郡出新林浦向板桥诗】

　　江路西南永。归流东北骛。天际识归舟。云中辨江树。旅思倦摇摇。孤游昔已屡。既欢怀禄情。复协沧洲趣。嚣尘自兹隔。赏心於此遇。虽无玄豹姿。终隐南山雾。

　　【休沐重还丹阳道中诗】

　　薄游第从告。思闲愿罢归。还卬歌赋似。休汝车骑非。灞池不可别。伊川难重违。汀葭稍靡靡。江菼复依依。田鹄还相叫。沙鸨忽争飞。云端楚山见。林表吴岫微。试与征徒望。乡泪尽沾衣。赖此盈樽酌。含景望芳菲。问我劳何事。沾沐仰青徽。志狭轻轩冕。恩甚恋闺闱。岁华春有酒。初服偃郊扉。

　　【京路夜发诗】

　　扰扰整夜装。肃肃戒徂两。晓星正寥落。晨光复泱漭。犹沾馀露团。稍见朝霞上。故乡邈已敻。山川修且广。文奏方盈前。怀人去心赏。敕躬每跼蹐。瞻恩惟震荡。行矣倦路长。无由税归鞅。

　　【晚登三山还望京邑诗】

　　灞涘望长发。河阳视京县。白日丽飞甍。参差皆可见。馀霞散成绮。澄江静如练。喧鸟覆春洲。杂英满芳甸。去矣方滞淫。怀哉罢欢宴。佳期怅何许。泪下如流霰。有情知望乡。谁能鬒不变。

　　【始出尚书省诗】

　　惟昔逢休明。十载朝云陛。既通金闺籍。复酌琼筵醴。宸景厌昭临。昏风沦继体。纷虹乱朝日。浊河秽清济。防口犹宽政。餐荼更如荠。英兖畅人谋。文明固天启。青精翼紫。黄旗映朱邸。还睹司隶章。复见东都礼。中区咸已泰。轻生谅昭洒。趋事辞宫阙。载笔陪旌棨。邑里向疏芜。寒流自清泚。衰柳尚沈沈。凝露方泥泥。零落悲友朋。欢娱燕兄弟。既秉丹石心。宁流素丝涕。因此得萧散。垂竿深涧底。

　　【直中书省诗】

　　紫殿肃阴阴。彤庭赫弘敞。风动万年枝。日华承露掌。玲珑结绮钱。深沉映朱网。红药当阶翻。苍苔依砌上。兹言翔凤池。鸣佩多清响。信美非吾室。中园思偃仰。朋情以郁陶。春物方骀荡。安得凌风翰。聊恣山泉赏。

　　

　　【观朝雨诗】

　　朔风吹飞雨。萧条江上来。既洒百常观。复集九成台。空濛如薄雾。散漫似轻埃。平明振衣坐。重门犹未开。耳目暂无扰。怀古信悠哉。戢翼希骧首。乘流畏曝鳃。动息无兼遂。歧路多徘徊。方同战胜者。去翦北山莱。

　　【宣城郡内登望诗】

　　借问下车日。匪直望舒圆。寒城一以眺。平楚王苍然。山积陵阳阻。溪流春谷泉。威纡距遥甸。巉嵒带远天。切切阴风暮。桑柘起寒烟。怅望心已极。惝恍魂屡迁。结发倦为旅。平生早事边。谁规鼎食盛。宁要狐白鲜。方弃汝南诺。言税辽东田。

　　【冬日晚郡事隙诗】

　　案牍时间暇。偶坐观卉木。飒飒满池荷。翛翛荫窗竹。檐隙自周流。房栊闲且肃。苍翠望寒山。峥嵘瞰平陆。已惕慕归心。复伤千里目。风霜旦夕甚。蕙草无芬馥。云谁美笙簧。孰是厌薖轴。愿言税逸驾。临潭饵秋菊。

　　【高斋视事诗】

　　馀雪映青山。寒雾开白日。暧暧江村见。离离海树出。披衣就清盥。凭轩方秉笔。列俎归单味。连驾止容膝。空为大国忧。纷诡谅非一。安得扫蓬迳。锁吾愁与疾。

　　【冬绪羁怀示萧谘议虞田曹刘江二常侍诗】

　　去国怀丘园。入远滞城阙。寒灯耿宵梦。清镜悲晓发。风草不留霜。冰池共如月。寂寞此閒帷。琴尊任所对。客念坐婵媛。年华稍庵薆。夙慕云泽游。共奉荆台绩。一听春莺喧。再视秋虹没。疲骖良易返。恩波不可越。谁慕临淄鼎。常希茂陵渴。依隐幸自从。求心果芜昧。方轸归与愿。故山芝未歇。

　　【落日怅望诗】

　　昧旦多纷喧。日晏未遑舍。落日馀清阴。高枕东窗下。寒槐渐如束。秋菊行当把。借问此何时。凉风怀朔马。已伤慕归客。复思离居者。情嗜幸非多。案牍偏为寡。既乏琅琊政。方憩洛阳社。

　　【赛敬亭山庙喜雨诗】

　　夕帐怀椒糈。蠲景洁膋芗。登秋虽未献。望岁伫年祥。潭渊深可厉。狭邪车未方。朦胧度绝限。山没见林堂。秉玉朝群帝。樽桂迎东皇。排云接虬盖。蔽日下霓裳。会舞纷瑶席。安歌绕凤梁。百味芬绮帐。四座沾羽觞。福被延民泽。乐极思故乡。登山骋归望。原雨晦茫茫。胡宁昧千里。解佩拂山庄。

　　【赋贫民田诗】

　　假遇非将迎。靖共延殊庆。中岁历三台。旬月典帮政。曾是共治情。敢忘恤贫病。将无富教礼。孰有知方性。敦本抑工商。均业省兼并。察壤见泉脉。觇星视农正。黍稷缘高殖。穱徐即卑盛。旧埒新塍分。青苗白水映。遥树匝清阴。连山周远净。即此风云佳。孤觞聊可命。既微三载道。庶藉两歧咏。俾尔仓廪实。余从谷口郑。

　　【移病还园示亲属诗】

　　疲策倦人世。敛性就幽蓬。停琴伫凉月。灭烛听归鸿。凉薰乘暮晰。秋华临夜空。叶低知露密。崖断识云重。折荷葺寒袂。开镜眄衰容。海暮腾清气。河关秘栖冲。烟衡时未歇。芝兰去相从。

　　【治宅诗】

　　结宇夕阴街。荒幽横九曲。迢递南川阳。迤逦西山足。辟馆临秋风。敞窗望寒旭。风碎池中荷。霜翦江南菉。既无东都金。且税东皋粟。

　　【秋夜讲解诗】

　　四缘去谁肇。七识习未央。沈沈倒营魄。苦荫蹙愁肠。琴瑟徒烂熳。姱容空满堂。春颜遽几日。秋垄终茫茫。孰云济沉溺。假愿托津梁。惠唱摛泉涌。妙演发金相。空有定无执。宾实固相忘。自来乘首夏。及此申暮霜。云物清晨景。衣巾引夕凉。风振蕉荙裂。霜下梧楸伤。六龙且无借。三相宁久长。何时接灵应。及子同舟航。

　　【春思诗】

　　茹谿发春水。阰山起朝日。兰色望已同。萍际转如一。巢燕声上下。黄鸟弄俦匹。边郊阻游衍。帮人盈契阔。梦寐借假簧。思归赖倚瑟。幽念渐郁陶。山楹永为室。

　　【秋夜诗】

　　秋夜促织鸣。南邻捣衣急。思君隔九重。夜夜空伫立。北窗轻幔垂。西户月光入。何知白露下。坐视阶前湿。谁能长分居。秋尽冬复及。

　　【咏风诗】

　　徘徊发红萼。葳蕤动绿葹。垂杨低复举。新萍合且离。步檐行袖靡。当户思襟披。高响飘歌吹。相思子未知。时拂孤鸾镜。星鬓视参差。

　　【咏竹诗】

　　窗前一丛行。青翠独言奇。南条交北叶。新笋离故枝。月光疏已密。风来起复垂。青扈飞不碍。黄口得相窥。但恨从风箨。根株长别离。

　　【咏落梅诗】

　　新叶初冉冉。初芷新霏霏。逢君后园宴。相随巧笑归。亲劳君玉指。摘

　　以赠南威。用持插云髻。悲翠比光辉。日暮长零落。君恩不可追。

　　【咏墙北栀子诗】

　　有美当阶树。霜露未能移。金蕡发朱采。映日以离离。幸赖夕阳下。馀景及西枝。还思照绿水。君阶无曲池。馀荣未能已。晚实犹见奇。复留倾筐德。君恩信未赀。  
　 


　　谢朓

　　【诗】

　　【奉和竟陵王同沈右率过刘先生墓诗】

　　嘉树因枝条。琢玉良可宝。若人陵曲台。垂帷茂渊道。善诱宗学原。鸣钟霁幽抱。仁焉徂宛洛。清徽夜何早。岁晚结松阴。平原乱秋草。不有至言扬。终滞西山老。

　　【和何议曹郊游诗二首】

　　春心澹容与。挟弋步中林。朝光映红萼。微风吹好音。江垂得清赏。山际果幽寻。未尝远离别。知此惬归心。流溯终靡已。嗟行方至今。

　　江皋倦游客。薄暮怀归者。扬舲浮大川。惆怅至日下。霍靡青莎被。潺湲石溜泻。寄语持笙簧。舒忧愿自假。归途岂难涉。翻同江上夏。

　　【和刘西曹望海台诗】

　　

　　沧波不可望。望极与天平。往往孤山映。处处春云生。差池远雁没。飒沓群凫惊。嚣尘及簿领。弃舍出重城。临川徒可羡。结网庶时营。

　　【和宋记室省中诗】

　　落日飞鸟还。忧来不可极。竹树澄远阴。云霞成异色。怀归欲乘电。瞻言思解翼。清扬婉禁居。秘此文墨职。无叹阻琴尊。相从伊水侧。

　　【和王著作融八公山诗】

　　二别阻汉坻。双崤望河澳。兹岭复巑岏。分区奠淮服。东限琅琊台。西距孟诸陆。阡眠起杂树。檀栾荫修行。日隐涧疑空。云聚岫如复。出没眺楼雉。远近送春目。戎州昔乱华。素景沦伊谷。阽危赖宗衮。微管寄明牧。长蛇固能翦。奔鲸自此曝。道峻芳尘流。业遥年运倏。平生仰令图。吁嗟命不淑。浩荡别亲知。连翩戒征轴。再远馆娃宫。两去河阳谷。风烟四时犯。霜雨朝夜沐。

　　春秀良已凋。秋场庶能筑。

　　【和伏武昌登孙权故城诗】

　　

　　炎灵遗剑玺。当途骇龙战。圣期缺中壤。霸功兴宇县。鹊起登吴台。凤翔陵楚甸。衿带穷岩险。帷帟尽谋选。北拒溺骖镳。西龛收组练。江海既无波。俯仰流英盼。裘冕类禋郊。卜揆崇离殿。钓台临讲阅。樊山开广燕。文物共葳蕤。声明且葱倩。三光厌分景。书轨欲同荐。参差世祀忽。寂寞市朝变。舞馆识馀基。歌梁想遗啭。故林衰木平。荒池秋草遍。雄图怅若兹。茂宰深遐眷。幽客滞江皋。从赏乖缨弁。清卮阻献酬。良书限闻见。幸藉芳音多。多承风采馀绚。于役倘有期。鄂渚同游衍。

　　【夏始和刘潺陵诗】

　　威仰弛苍郊。龙曜表皇隰。春色卷遥甸。炎光丽近邑。白苹望已骋。缃荷纷可袭。徒愿尺波旋。终怜寸景戢。对窗斜日过。洞幌鲜飙入。浮云去欲穷。暮鸟飞相及。柔翰缜芳尘。清源非易揖。回江难绝济。云谁畅伫立。良宰勖夜渔。出入事朝汲。积羽余既裳。更赋子盈粒。椅梧何必零。归来共栖集。

　　【新治北窗和何从事诗】

　　国小暇日多。民淳纷务屏。辟牖期清旷。开帘候风景。泱泱日照溪。团团云去岭。岧峣兰橑峻。骈阗石路整。池北树如浮。竹外山犹影。自来弥弦望。及君临箕颍。清文蔚且咏。微言超已领。不见城壕侧。思君朝夕顷。回舟方在辰。何以慰延颈。

　　【和王主簿季哲怨情诗】

　　掖庭聘绝国。长门失欢宴。相逢咏蘼芜。辞宠悲团扇。花丛乱数蝶。风帘入双燕。徒使春带赊。坐惜三红妆变。平生一顾重。宿昔千金贱。故人心尚尔。故心人不见。

　　【和徐都曹出新亭渚诗】

　　宛洛佳遨游。春色满皇州。结轸青郊路。回瞰苍江流。日华川上动。风光草际浮。桃李成蹊径。桑榆荫道周。东都已俶载。言发望绿畴。

　　【和刘中书绘入琵琶峡望积布矶诗】

　　昔余侍君子。历此游荆汉。山川隔旧赏。朋僚多雨散。图南矫风翮。曾非息短翰。移疾覯新篇。披衣起渊玩。惆怅怀昔践。仿佛得殊观。赪紫共彬駮。云锦相凌乱。奔星上未穷。惊雷下将半。回潮渍崩树。轮囷轧倾岸。岩筱或傍翻。石菌芜修干。澄澄明浦媚。衍衍清风烂。江潭良在目。怀贤兴累叹。岁暮不我期。淹留绝岩畔。

　　【和萧中庶直石头诗】

　　九河亘积岨。三嵏郁旁眺。皇州总地德。回江款岩徼。井干赩苍林。云甍蔽层峤。川霞旦上薄。山光晚馀照。翔集乱归飞。虹霓纷引曜。君子奉神略。瞰迥凭重峭。弹冠已籍甚。升车益英妙。功存汉册书。荣并周庭燎。汲疾移偃息。董园倚谈笑。麾旆一悠悠。谦姿光且劭。燕嘉多暇日。兴文起渊调。曰余厕鳞羽。灭影从渔钓。泽渥资投分。逢迎典待诏。咏沼邈含毫。专城空坐啸。徒惭皇鉴揆。终延曲士诮。方追隐沦诀。偶解金丹要。若偶巫咸招。帝阍良可叫。

　　【和王长史卧病诗】

　　崥岫款崇崖。派别朝洪河。兔园文雅盛。章台冠盖多。渊襟眷睿岳。燮赞动甿歌。顾影惭騑服。载笔旅江沱。缟衣分可献。琴言暧已和。青皋向还色。春润视生波。岩垂变好鸟。松上改陈萝。日与岁眇邈。归恨积蹉跎。愿缉吴山杜。宁袂楚池荷。清风岂孤劭。功遂怀曾阿。勿药良有畅。荏苒芳未过。幸留清尊味。言藉故田莎。

　　【和江丞北戍琅邪城诗】

　　春城丽白日。阿阁跨层楼。苍江忽渺渺。驱马复悠悠。京洛多尘雾。淮济未安流。岂不思抚剑。惜哉无轻舟。夫君良自勉。岁暮勿淹留。

　　【和沈祭酒行园诗】

　　清淮左长薄。荒径隐高蓬。回潮旦夕上。寒渠左右通。霜畦纷绮错。秋町郁蒙茸。环梨县已紫。珠榴折且红。君有栖心地。伊我欢既同。何用甘泉侧。玉树望青葱。

　　【奉和随王殿下诗十六首】

　　高秋夜方静。神居肃且深。閒阶途广露。凉宇澄月阴。婵娟影池竹。疏芜散风林。渊情协爽节。咏言兴德音。暗道空已积。干直愧蓬心。

　　星回夜未艾。洞房凝远情。云阴满池榭。中月悬高城。乔木含风雾。行雁飞且鸣。平台盛文雅。西园富群英。芳庆良永矣。君王嗣德声。眷此伊洛咏。载怀汾水情。顾已非丽则。恭惠奉仁明。观淄咏已失。怃然愧簪缨。

　　神心遗魏阙。中想顾汾阳。肃景怀辰豫。捐玦翦山糃。时惟清夏始。云景暧含芳。月阴洞野色。日华丽池光。草合亭皋远。霞生川路长。端坐闻鹤引。静瑟怆复伤。怀哉泉石思。歌咏郁琼相。春塘多迭驾。言从伊与商。衮职眷英览。独善伊何忘。愿辍东都远。弘道侍云梁。

　　睿心重离析。歧路清江隈。四面寒飙举。千里白云来。川长别管思。地迥翻旗回。还顾昭阳阙。超远章华台。置酒巫山日。为君停玉杯。

　　桂楼飞绝限。超远向江歧。轻云霁广甸。微风散清漪。连连绝雁举。渺渺青烟移。严城乱芸草。霜塘凋素枝。气爽深遥瞩。豫永聊停曦。即已终可悦。盈尊且若斯。

　　念深冲照广。业阐清化玄。端仪穆金殿。敷教藻琼筵。船湛轻帷蔼。磬转芳风旋。卷辔栖道树。方津棹法舷。归兴凭大造。昭途良易筌。

　　玄冬寂修夜。天围静且开。亭皋霜气怆。松宇清风来。高琴时以思。幽人多感怀。幸藉汾阳想。岭首正徘徊。

　　怆怆绪风兴。祁祁族云布。严气集高轩。稠阴结寒树。日月谬论思。朝夕承清豫。徒籍小山文。空揖章台赋。

　　肃景游清都。修簪侍兰室。累榭疏远风。广庭丽朝日。穆穆神仪静。暗暗道言密。一餐系灵表。无吝科年历。

　　清房洞已静。閒风伊夜来。云生树阴远。轩广月容开。宴私移烛饮。游赏藉琴台。风猷冠淄邺。衽为愧唐枚。

　　方池含积水。明月流皎镜。规荷承日泫。飘鳞与风泳。上善叶渊心。止川测动性。幸是方春来。侧噗游濠盛。

　　浮云西北起。飞来下高堂。合散轻帷表。飘舞桂台阳。遥阶收委羽。平地如夜光。眷言金玉照。顾惭兰蕙芳。

　　炎光缺风雅。宗霸拯时沦。龙德待云雾。令图方再晨。岁远荒城思。霜华宿草陈。英威遽如是。徘徊歧路人。

　　分悲玉瑟断。别绪金樽倾。风入芳帷散。缸华兰殿明。想折中园草。共知千里情。行云故乡色。赠此一离声。

　　年华豫已涤。夜艾赏方融。新萍时合水。弱草未胜风。闺幽瑟易响。迥回月难中。春物广馀照。兰萱佩未穷。

　　连漪映馀雪。严城限深雾。清寒起洞门。东风急池树。神居望已肃。徘徊举冲趣。栖归如迟咏。丘山不可屡。

　　【和纪参军服散得益诗】

　　金液称九转。西山歌五色。练质乃排云。濯景终不测。云英亦可饵。且驻羲和力。能令长卿卧。暂故遇真识。

　　【和王中丞闻琴诗】

　　凉风吹月露。圆景动清阴。蕙风入怀抱。闻君此夜琴。萧瑟满林听。轻鸣响涧音。无为澹容与。蹉跎江海心。

　　【赠王主簿诗二首】

　　日落窗中坐。红妆好颜色。舞衣襞未缝。流黄覆不织。蜻蛉草际飞。游蜂花上食。一遇长相思。愿寄连翩翼。

　　清吹要碧玉。调弦命绿珠。轻歌急绮带。含笑解罗襦。馀曲讵几许。高驾且踟蹰。徘徊韶景暮。惟有洛场面隅。

　　【和别沈右率诸君诗】

　　春夜别清樽。江潭复为客。叹息东流水。如何故乡陌。重树日芬蒀。芳洲转如积。望望荆台下。归梦相思夕。

　　【离夜诗】

　　玉绳隐高树。斜汉耿层台。离堂华烛尽。别幌清琴哀。翻潮尚知恨。客思眇难裁。山川不可尽。况乃故人杯。

　　【将发石头上烽火楼诗】

　　徘徊恋京邑。踯躅躧曾阿。陵高迟关近。眺回风云多。荆吴阻山岫。江海含澜波。归飞无羽翼。其如离别何。

　　【望三湖诗】

　　积水照赪霞。高台望归翼。平原周远近。连汀见纡直。葳蕤向春秀。芸黄共秋色。薄暮伤哉人。婵媛复何极。

　　【送江水曹还远馆诗】

　　高馆临荒途。清川带长陌。上有流思人。怀旧望归客。塘边草杂红。树际花犹白。日暮有重城。何由尽离席。

　　【送江兵曹檀主簿朱孝廉还上国诗】

　　方舟泛春渚。携手趋上京。安知慕归客。讵忆山中情。香风蕊上发。好鸟叶间鸣。挥袂送君已。独此夜琴声。

　　【临溪送别诗】

　　怅望南浦时。徙倚北梁步。叶上凉风初。日隐轻霞暮。荒城回易阴。秋溪广难渡。沫泣岂徒然。君子行多露。

　　【后齐回望诗】

　　高轩瞰四野。临牖眺襟带。望山白云里。望水平原外。夏木转成帷。秋荷渐如盖。恐洛常眷然。摇心似悬旆。

　　【与江水曹至干滨戏诗】

　　山中上芳月。故人清樽赏。远山翠百重。回流映千丈。花枝聚如雪。芜丝散犹网。别后能相思。何嗟异封壤。

　　【祀敬亭山庙诗】

　　翦削兼太华。峥嵘跨玄圃。贝阙眡阿宫。薜帷阴网户。参差时未来。徘徊望沣浦。椒糈若馨香。无绝传终古。

　　【出下馆诗】

　　麦候始清和。凉雨销炎燠。红莲摇弱荇。丹藤绕新竹。物色盈怀抱。方驾娱耳目。零落既难留。何用存华屋。

　　【落日同何仪曹煦诗】

　　参差复殿影。氛氲绮罗杂。风入天渊池。芰荷摇复合。远听雀声聚。回望树阴沓。一赏桂尊前。宁伤蓬鬓飒。

　　【夜听妓诗二首】

　　琼闺钏响闻。瑶席芳尘满。要取洛阳人。共命江南管。情多舞态迟。意倾歌弄缓。知君密见亲。寸心传玉碗。

　　上客光四座。佳丽直千金。挂钗报缨绝。堕珥答琴心。蛾眉已共笑。清香复入襟。欢乐夜方静。翠帐垂沈沈。

　　【咏蔷薇诗】

　　低枝讵胜叶。轻香幸自通。发萼初攒紫。馀采尚霏红。新花对白日。故蕊逐行风。参差不俱曜。谁肯盻薇丛。

　　【咏蒲诗】

　　离离水上蒲。结水散为珠。间厕秋菡萏。出入春凫雏。初萌实雕俎。暮蕊杂椒涂。所悲塘上曲。遂铄黄金躯。

　　【咏兔丝诗】

　　轻丝既难理。细缕竟无织。烂熳已万条。连绵复一色。安根不可知。萦心终不测。所贵能卷舒。伊用蓬生直。

　　【游东堂咏桐诗】

　　孤桐北窗外。高枝百尺馀。叶生既婀娜。叶落更扶疏。无华复无实。何以赠离居。裁为珪与瑞。足可命参墟。

　　【杂咏三首】

　　【镜台】

　　玲珑类丹槛。苕亭似玄阙。对凤悬清冰。垂龙挂明月。照粉拂红妆。插花理云发。玉颜徒自见。常畏君情歇。

　　【灯】

　　发翠斜溪里。蓄宝宕山峰。抽茎类仙掌。衔光似烛龙。飞蛾再三绕。轻花四五重。孤对相思夕。空照舞衣缝。

　　【烛】

　　杏梁宾未散。桂宫明欲沈。暧色轻帏里。低光照宝琴。徘徊云髻影。的烁绮疏金。恨君秋月夜。遗我洞房阴。

　　【同咏乐器】

　　【琴】

　　洞庭风雨干。龙门生死枝。雕刻纷布濩。冲响郁清危。春风摇蕙草。秋月满华池。是时操别鹤。淫淫客泪垂。

　　【同咏坐上玩器】

　　【乌皮隐几】

　　蟠木生附枝。刻削岂无施。取则龙文鼎。三趾献光仪。勿言素韦洁。白沙尚推移。曲躬奉微用。聊承终宴疲。

　　【同咏坐上所见一物】

　　【席】

　　本生潮汐池。洲蔽杜若。幽渚夺江蓠。遇君时采撷。玉座奉金卮。但愿罗衣拂。无使素尘弥。

　　【咏竹火笼】

　　庭雪乱如花。井冰粲成玉。因炎入貂袖。怀温奉芳褥。体密用宜通。文邪性非曲。本自江南墟。娟修且绿。暂承君玉指。请谢阳春旭。

　　【咏鸂鶒】

　　蕙草含初芳。瑶池暧晚色。得厕鸿鸾影。晞光弄羽翼。

　　【至寻阳诗】

　　过客无留轸。驰晖有奔箭。

　　【诗】

　　夜条风淅淅。晚叶露凄凄。

　　【联句诗】

　　【阳雪连句遥赠和】

　　积雪皓阴池。北风鸣细枝。九逵密如绣。何异远别离。风庭舞流霰。冰沼结文澌。饮春虽以燠。钦贤纷若驰。珠霙条间响。玉溜檐下垂。杯酒不相接。寸心良共知。飞云乱无绪。结冰明曲池。虽乖促席燕。白首信勿亏。飘素莹檐溜。岩结噎通岐。樽罍如未浣。况乃限音仪。原隰望徙倚。松筠竟不移。隐忧恧萱树。忘怀诗山卮。初昕逸翮举。日昃驽马疲。幽山有桂树。岁暮方参差。

　　【还涂临渚】

　　绿水缬清波。青山绣芳质。落景皎晚阴。残花绮馀日。白沙澹无际。青山眇如一。伤此物运移。惆怅望还律。白水田外明。孤岭松上出。即趣佳可淹。淹留非下秩。

　　【纪功曹中园】

　　兰亭仰远风。芳林接云崿。倾叶顺清飙。修茎伫高鹤。连绵夕云归。晻暧日将落。寸阴不可留。兰墀岂停酌。丹缨犹照树。绿筠方解箨。永志能两忘。即赏谢丘壑。

　　【间坐】

　　雨洗花叶鲜。泉漫芳塘溢。藉此间赋诗。聊用荡羁疾。霡霂微雨散。葳蕤蕙草密。预藉芳筵赏。沾生信昭悉。紫葵窗外舒。青荷池上出。既阖颍川扉。且卧淮南秩。流风荡晚阴。行云掩朝日。念此兰蕙客。徒有芳菲质。

　　【侍筵西堂落日望乡】

　　沈病已绵绪。负官别乡忧。高城凄夕吹。时见国烟浮。漠漠轻云晚。飒飒高树秋。乡山不可望。兰卮且献酬。旻高识气迥。泉渟知潦收。幸遇庆筵渥。方且沐恩猷。芸黄先露早。骚瑟惊暮秋。旧城望已肃。况乃客悠悠。

　　【往敬亭路中】

　　山中工杜绿。江南莲叶紫。芳年不共游。淹留空若是。绿水丰涟漪。青山多绣绮。新条日向抽。落花纷已委。弱葼既青翠。轻莎方靃靡。鹥鸱没而游。麇腾复倚。春岸望沈沈。清流见瀰瀰。幸藉人外游。盘桓水能徙。骛枻把琼芳。随山访灵诡。荣楯每嶙峋。林堂多碕礒。

　　【祀敬亭山春雨】

　　水府众灵出。石室宝图开。白云帝乡下。行雨巫山来。歌风赞灵德。舞蹈起轻埃。高轩乍留吹。玄羽或徘徊。福降群仙下。识逸百神该。青鸟飞层隙。赤鲤泳澜隈。  
　 


　　虞炎

　　〈炎。会稽人。初为博士。累迁散骑侍郎、骁骑将军。有集七卷。〉

　　【玉阶怨】

　　紫藤拂花树。黄鸟度青枝。思君一叹息。苦泪应言垂。

　　【饯谢文学离夜诗】

　　差池燕始飞。幂历草初辉。离人怅东顾。游子怆西归。清潮已驾渚。溽露复沾衣。一乖当春聚。方掩故园扉。

　　【咏帘诗】

　　青轩明月诗。紫殿秋风日。朣胧引光辉。晻暧映容质。清露依檐垂。蛸丝当户密。褰开谁共临。掩晦得如失。

　　【奉和竟陵王经刘巘墓下诗】

　　下帷闻昔儒。窥园信且逸。聚学丛烟郊。栖遁事环荜。戢景谢归年。税驾空悠日。庭露已沾衣。松门向萧瑟。悯悯神念周。依依惠言密。

　　王思远

　　〈思远。小字阿戎。琅邪临沂人。仕至吏部郎。改授司徒左长史。永元二年。迁度支尚书。未拜卒。〉

　　【皇太子释尊诗】

　　龙图昇曜。龟籍流芳。俗资儒从。化以学昌。葳蕤四代。昭晰三王。挥发性灵。财成教方。

　　时陂乐沦。风凋礼失。缝掖不衣。章句岂术。蕴金孰砥。怀玉焉器。养正者睿。敷文惟懿。

　　帝则昭天。皇图轶古。乃圣乃神。重规叠矩。霞构两庠。星陈二序。横经若林。负书被宇。

　　国绪克隆。储晖允镜。玉粹萧芬。体元居正。温文自躬。敦悦以性。崇道让齿。业大德盛。

　　高殿既筵。远言既宣。穷理尽奥。阐几洞玄。降情肃。盥圣荐贤。

　　王寂

　　〈寂。字子玄。琅邪临沂人。僧虔子。位秘书郎。卒年二十一。有集五卷。〉

　　【第五兄揖到太傅竟陵王属奉诗】

　　兰馥春林。松贞秋坂。匪霜匪风。宁高宁远。玉华彼川。琛先兹巘。至德绸缪。嘉英缱绻。

　　西周择才。东京得士。明明大齐。显允君子。芳华早照。徽声夙美。如彼招摇。不功而歭。

　　天遥远汉。日华月丽。彦无沉隐。贤岂幽滞。如兰斯芬。如花斯蒂。臣实有恭。皇亦有憓。

　　周旦绵邈。汉光遥缅。左右匡弼。朝夕台铉。嘉王副兹。声迈前典。谁奉神轩。匪德无践。

　　寒林泛月。霜峰淡烟。浊樽湛澹。清调连绵。顾寻出处。中襟闵然。曷为赞仰。敢献微篇。

　　阮彦

　　【皇太子释奠会诗】

　　惟帝御宇。惟圣裁荃。云官眇载。凤纪遐传。於皇作后。缵武乘天。地契斯彰。震符乃宣。

　　五帝继作。三王代新。教蔼隆周。轨灭荒秦。兴之用博。替之斯堙。敬业贻训。务于成均。

　　蕴宝聿摅。藏信咸澈。璧日文曜。珠星泻晰。大开泮渚。爰构庠艺。越岫重梯。凭波累枻。

　　兼明翌政。丽景承霄。玉振方辰。金声夙标。德暎姬储。芳腾夏朝。四辅陶辉。三善伊昭。

　　睿机钦典。式夤昧旦。永言念兹。旧章载焕。习习胥斅。济济师赞。告衅舍弊。肃奠循裸。

　　玉动璇轩。銮回璧戺。适序亲荐。登堂降齿。槐保锵仪。揆傅观止。物悟大哉。神称至矣。

　　献礼卒虔。分除起宴。庭旅宾筵。阶陈肆县。笙镛登越。干戚浮绚。明耸八音。幽驰九变。

　　庆逾居雒。骧疑在镐。百灵具祗。万纮同造。粤以空微。预均风草。取滥槐缨。无闻舆阜。

　　王僧令

　　【皇太子释奠会诗】

　　伊昔上德。体极凝贞。敷文翊典。济美基平。三坟爰畅。六顺斯明。玄风流采。邈代飞馨。

　　洪机泻御。祯符景历。缵承圣辉。盈图蕴册。化协无疆。皇猷匪隔。海裔覃仁。沙方浃泽。

　　帝图远泰。震储克融。识超玄览。志迈谦冲。弘仁博艺。礼让兼崇。倾衢舞。溢路歌风。

　　询谋有徽。克晨嘉奠。礼光瑶俎。乐泛轩县。飨毕祉流。回神曲燕。庆溢欢悰。情稠恩遍。

　　肃令警辰。祯徽曜节。庆晷逶迤。祥云炤。瑶旆烟回。金声霄撤。浃宇怀昌。含生载悦。

　　冲心幽被。奖逯无偏。栖质琼伍。俪服华筵。微蓱托海。毳羽浮天。方陶姬化。永沐姚年。

　　袁浮丘

　　【皇太子释奠诗】

　　三象既区。八文斯载。靡人谁牧。匪后焉载。参差王列。回环纪代。数含兴毁。理彰彪晦。

　　我皇广运。实惟灵德。於昭储嗣。徽光万国。曾是知微。降情敦克。陈经宪古。正讹辩感。

　　岩岩崇殿。蔼蔼重筵。韶仪淳睟。远旨清宣。剖斥穿杂。总括凝泉。冲识知归。蒙薄攸迁。

　　司业克终。告成奠旅。简习容章。筮辰献举。肃兹戒禁。洁此牲俎。摇金盖凤。自宫徂序。

　　有观惟礼。亦既具来。儒巾云列。朝绂星陪。式是保训。允兼明台。比萼唐卫。烨烨光埃。

　　冬绪御朔。气爽烟辉。彯霞旦卷。凝霜晚晞。张县瞀目。铿锵动几。翻舞屡还。绝音忘归。

　　语远河清。记閟辰迟。薗朝游夕。浮年偶时。爵贺峻檐。蝈鸣旷坻。俯蹈盛典。仰震庸辞。

　　陆慧晓

　　〈慧晓。字叔明。吴郡吴人。高帝辅政。除尚书殿中郎。寻引为东阁祭酒。历会稽郡丞、江夏内史、行郢州事。迁吏部郎、五兵尚书、南兖州刺史。永元二年卒。年六十二。〉

　　【游仙诗】

　　旌翻玉华晦。神转云光移。袭舄黄山下。投佩朱路歧。

　　陆厥

　　〈厥。字韩卿。慧晓仲孙。州举秀才。少傅主簿。迁行参军。永元元年卒。年二十八。有集十卷。〉

　　【蒲坂行】

　　江南风已春。河间柳已把。雁反无南书。寸心何由写。流泊祁连山。飘飖高阙下。

　　【齐歌行】

　　黄金徒满籝。不如守章句。雪宫纷多士。稷下岌成覆。同载双连珠。合席悬河注。垂帷五行下。操笔百金赋。华屋大车方。高门四马驱。玄豹空不食。南山隐云雾。

　　【南郡歌】

　　江南可采莲。莲生荷已大。旅雁向南飞。浮云复如盖。望美积风露。疏麻成襟带。双珠惑汉皋。蛾眉迷下蔡。玉齿徒粲然。谁与启含贝。

　　【邯郸行】

　　赵女擫鸣琴。邯郸纷躧步。长袖曳三街。兼金轻一顾。有美独临风。佳人在遐路。相思欲褰衽。丛台日已暮。

　　【左冯翊歌】

　　上林潏紫泉。离宫赫千户。飞鸣乱凫雁。参差杂兰杜。比翼独未群。连叶谁为伍。一物或难致。无云泣易睹。

　　【京兆歌】

　　兔园夹池水。修竹复檀栾。不如黄山苑。储胥与露寒。逦迤傍无界。岑崟郁上干。上干入翠微。下趾连长薄。芳露浸紫茎。秋风摇素萼。雁起宵未央。云间月将落。照梁桂兮影徘徊。承露盘兮光照灼。寿陵之街走狐兔。金卮玉碗会销铄。愿奉蒲萄花。为君实羽爵。

　　【李夫人及贵人歌】

　　属车桂席尘。豹尾香烟灭。彤殿向蘼芜。青蒲复萎绝。坐萎绝。对蘼芜。临丹阶。泣椒涂。寡鹤羁雌飞且止。雕梁翠壁网蜘蛛。洞房明月夜。对此泪如珠。

　　【中山王孺子妾歌二首】

　　未央才人。中山孺子。一笑倾城。一顾倾市。倾城不自美。倾市复为容。愿把陵阳袖。披云望九重。

　　如姬寝卧内。班姬坐同车。洪波陪饮帐。林光宴秦馀。岁暮寒飙及。秋水落芙蕖。子瑕矫后驾。安陵泣前鱼。贱妾终已矣。君子定焉如。

　　【临江王节士歌】

　　木叶下。江波连。秋月照浦云歇山。秋思不可裁。复带秋风来。秋风来已寒。白露惊罗纨。节士慷慨发冲冠。弯弓挂若木。长剑竦云端。

　　【奉答内兄希叔诗】

　　嘉惠承帝子。躧履奉王孙。属叨金马署。又点铜龙门。出入平津邸。一见孟尝尊。归来翳桑柘。朝夕异凉温。

　　徂落固云是。寂蔑终如斯。杜门清三迳。坐槛临曲池。凫鹄啸俦侣。荷芰如参差。虽无田田叶。及尔泛涟漪。

　　春华与秋实。庶子及家臣。王门所以贵。自古多俊民。离宫收杞梓。华屋富徐陈。平旦上林苑。日入伊水滨。

　　书记既翩翩。赋歌能妙绝。相如恧温丽。子云惭笔札。骏足思长陂。此车畏危辙。愧兹山阳燕。空此河阳别。

　　平原十日饮。中散千里游。渤海方淫滞。宜城谁献酬。屏居南山下。临此岁方秋。惜哉时不与。日暮无轻舟。

　　刘绘

　　〈绘。字士章。彭城人。初为齐高帝行参军。历位中书郎。竟陵王开西邸。绘为后进领袖。梁武帝萧衍起兵。朝廷以绘持节督四州军事。东昏殒。城内遣绘及范云送首诣梁王。转大司马从事中郎。中兴二年卒。年四十五。有集十卷。〉

　　【同沈右率诸公赋鼓吹曲二首】

　　【巫山高】

　　高唐与巫山。参差郁相望。灼烁在云间。氛氲出霞上。散雨收夕台。行云卷晨障。出没不易期。婵娟以怅惆。

　　【有所思】

　　别离安可再。而我更重之。佳人不相见。明月空在帷。共衔满堂酌。独敛向隅眉。中心乱如雪。宁知有所思。

　　【饯谢文学离夜诗】

　　汀洲千里芳。朝云万里色。悠然在天隅。之子去安极。春潭无与窥。秋台谁共陟。不见一佳人。徒望西飞翼。

　　【入琵琶峡望积布矶呈玄晖诗】

　　江山信多美。此地最为神。以兹峰石丽。重在芳树春。照烂虹霓杂。交错锦绣陈。差池若燕羽。崱屶似龙鳞。却瞻了非向。前观已复新。翠微上亏景。青莎下拂津。巉严如刻削。可望不可亲。昔途首遐路。未获究清尘。誓将返初服。岁暮请为邻。

　　【咏博山香炉诗】

　　参差郁佳丽。合沓纷可怜。蔽亏千种树。出没万重山。上镂秦王子。驾鹤乘紫烟。下刻蟠龙势。矫首半衔莲。旁为伊水丽。芝盖出岩间。复有汉游女。拾羽弄馀妍。荣色何杂揉。缛绣更相鲜。麇麚或腾倚。林薄杳芊。掩华终不发。含薰未肯然。风生玉阶树。露湛曲池莲。寒虫悲夜室。秋云没晓天。

　　【咏萍诗】

　　可怜池内萍。葐蒀紫复青。巧随浪开合。能逐水低平。微根无所缀。细叶讵须茎。漂泊终难测。留连如有情。

　　【和池上梨花诗】

　　露庭晚翻积。风闺夜入多。萦藂似乱蝶。拂烛状联蛾。

　　【送别诗】

　　春满方解箨。弱柳向低风。相思将安寄。怅望南飞鸿。

　　刘

　　〈。字士温。绘弟。仕齐历尚书吏部郎、义兴太守。〉

　　【上湘度琵琶矶诗】

　　兹山挺异崿。孤起秀云中。陵池激楚浪。纷糺绝宛风。烟峰晦如昼。寒水清若空。颉颃鸥舞白。流乱叶飞红。

　　袁彖

　　〈彖。字伟才。陈郡人。仕齐。官至侍中。有集五卷。〉

　　【赠庾易诗】

　　

　　白日清明。青云辽亮。昔闻巢许。今睹台尚。

　　【游仙诗】

　　羽客宴瑶宫。旌盖乍舒设。王子洛浦来。湘娥洞庭发。长引逐清风。高歌送奔月。并驭排帝闼。连吹入天阙。万古一方春。千霜岂二发。

　　【同前】

　　白日三重阶。黄金九层路。采烟拂紫甍。芳风摇碧树。

　　虞通之

　　〈通之。会稽馀姚人。官至步兵校尉。〉

　　【赠傅昭诗】

　　

　　英妙擅山东。才子倾洛阳。清尘谁能嗣。及尔遘遗芳。  
　 


　　顾

　　〈。扬州主簿。善易。一作则心。一作测。〉

　　【望廨前水竹诗】

　　

　　萧萧丛竹映。澹澹平湖净。叶倒涟漪文。水漾檀栾影。相思不会面。相望空延颈。远天去浮云。长墟钭落景。幽痾与岁积。赏心随事屏。乡念一邅回。白发生俄顷。

　　钟宪

　　〈宪。颍川长社人。齐正员外郎〉

　　【登群峰标望海诗】

　　

　　苍波不可望。望极与天平。往往孤山暎。处处春云生。差池远雁没。飒沓群凫惊。嚣尘及簿领。弃舍出重城。临川徒可羡。结网庶时营。

　　许瑶之

　　拟自君之出矣

　　自君之出矣。金翠暗无精。思君如日月。回环昼夜生。

　　【咏柟榴枕诗】

　　

　　端木生河侧。因病遂成妍。朝将云髻别。夜与蛾眉连。

　　【闺妇答邻人诗】

　　昔如影与形。今如胡与越。不知行远近。忘却离年月。

　　朱硕仙〈朱子尚附〉

　　【吴声独曲二首】

　　

　　【硕仙歌】

　　二忆所欢时。缘山破芿荏。山神感侬意。盘石锐锋动。

　　【子尚歌】

　　暧暧日欲冥。欢骑立踟蹰。太阳犹尚可。且愿停须臾。

　　石道慧

　　【离合诗】

　　好仇华良夜。子欢我亦欣。昊穹出明月。一坐感良晨。

　　檀秀才〈逯案。以下七人诗原附谢朓集同题之下。〉

　　【阳春歌】

　　青春献初岁。白日映雕梁。兰萌犹自短。柳叶未能长。已见花红发。复闻花蕊香。乘紫试游衍。谁知心独伤。

　　江朝请〈奂〉

　　【渌水曲】

　　塘上蒲欲齐。汀洲杜将歇。春心既易荡。春流岂难越。桂棹及晚风。菱江映初月。芳香若可赠。为君步罗袜。

　　陶功曹〈失名〉

　　【采菱曲】

　　朝日映兰泽。乘内入桂屿。棹影已流倡。轻舟复容与。勿遽佳期移。方追明月侣。采采讵盈掬。还望空延伫。

　　朱孝廉〈失名〉

　　【白雪曲】

　　凝云没霄汉。从风飞且散。联翩下幽谷。徘徊依井干。既兴楚客谣。亦动周王叹。所恨轻寒早。不迨阳春旦。

　　王秀之

　　〈秀之。字伯奋。琅邪临沂人。累迁都官尚书。出为隋王镇西长史、吴兴太守。〉

　　【卧疾叙意诗】

　　贞悔不少期。福极固难豫。疾药虽一途。遂以千百虑。景仄念徂龄。带缓每危曙。循躬既已兹。况复岁将暮。层冰日夜多。飞云密如雾。归鸿互断绝。宿鸟莫能去。辍我丘中琴。良由一嗟故。隐沦迹有违。宰官功未树。何用揽余情。恨恨此故路。岂言劳者歌。且曰幽人赋。

　　江孝嗣

　　【北戍琅邪城诗】

　　驱马一连翩。日下情不息。芳树似佳人。惆怅余何极。薄暮苦羁愁。终朝伤旅食。丈夫许人世。安得顾心臆。按剑勿复言。谁能耕与织。

　　【离夜诗】

　　石泉行可照。兰杜向含风。离歌上春日。芳思徒以空。情遽晓云发。心在夕何终。幽琴一罢调。清醑复谁同。

　　王常侍〈失名〉

　　【离夜诗】

　　月没高楼晓。云起扶桑时。烛筵暧无色。行住闵相悲。当轩已凝念。况乃清江湄。怀人忽千里。谁缓鬓徂丝。

　　王晏

　　〈晏。字休默。一字士彦。琅邪临沂人。宋大明末。历建安国常侍、员外郎、征北参军、镇西记室谘议。齐受禅。转太子中庶子。历步兵校尉、侍中、仆射尚书令、太傅、建武四年。坐罪诛。〉

　　【和徐孝嗣诗】

　　槐序候方调。

　　韩兰英

　　〈兰英始为后宫司仪。后为博士。〉

　　【为颜氏赋诗】

　　

　　丝竹犹在御。愁人独向隅。弃置将已矣。谁怜微薄驱。

　　释宝月

　　【估客乐】

　　

　　郎作十里行。侬作九里送。拔侬头上钗。与郎资路用。

　　有信数寄书。无信心相忆。莫作瓶落井。一去无消息。

　　【同前】

　　大艑珂峨头。何处发扬州。借问艑上郎。见侬所欢不。

　　初发扬州时。船出平津泊。五两如竹林。何处相寻博。

　　【行路难】

　　君不见孤雁关外发。酸嘶度扬越。空城客子心肠断。幽闺思妇气欲绝。凝霜夜下拂罗衣。浮云中断开明月。夜夜遥遥徒相思。年年望望情不歇。寄我匣中青铜镜。倩人为君除白发。行路难。行路难。夜闻南城汉使度。使我流泪忆长安。

　　【杂歌谣辞】

　　【苏小小歌】

　　

　　妾乘油壁车。郎骑青骢马。何处结同心。西陵松柏下。

　　【永明初歌】

　　

　　白马向城啼。欲得城边草。

　　【百姓为东昏侯歌】

　　

　　阅武堂。种杨柳。至尊屠肉。藩妃酤酒。

　　【沈麟士引童谣】

　　

　　金鹅鸣。沈氏兴。代代出公卿。

　　【张敬儿自为歌谣】

　　

　　天子在何处。宅在赤谷口。天子是阿谁。非猪如是狗。

　　【永明中虏中童谣】

　　

　　黑水流北。赤火入齐。

　　【永明中魏地童谣】

　　

　　赤火南流丧南国。

　　【永元元年童谣】

　　

　　洋洋千里流。流翣东城头。乌马乌皮袴。三更相告诉。脚跛不得起。误杀老姥子。

　　【永元中童谣】

　　

　　野猪虽嗃々。马子空闾渠。不知龙与虎。饮食江南墟。七九六十三。广莫人无馀。乌集传舍头。今汝得宽休。但看三八后。摧折景阳楼。

　　【山阴谣】

　　

　　二傅沈刘。不如一丘。

　　【东昏侯时宫中谣】

　　

　　赵鬼食鸭肃刂。诸鬼尽著调。

　　【时人为桓康语】

　　

　　欲侜张。问桓康。

　　【荀伯玉闻青衣小儿语】

　　

　　草中肃。九五相追逐。

　　【时人为荀伯玉语】

　　

　　十敕五令。不如荀伯玉命。

　　【时人为萧晃语】

　　

　　焕焕萧四繖。

　　【时人为刘绘语】

　　

　　刘绘贴宅。别开一门。

　　【时人为张周刘三姓语】

　　

　　三人共宅夹清漳。张南周北刘中央。

　　【时人为沈麟士语】

　　

　　吴差山中有贤士。开门教授居成市。

　　【南州为江革语】

　　

　　故人不道智。新人佞散骑。莫知度不度。新人不如故。

　　【都下民语】

　　

　　欲求贵职依刀敕。须得富豪事御力。

　　【清商曲辞】

　　【西曲歌】

　　【共戏乐】 古辞

　　

　　齐世方昌书轨同。万宇献乐列国风。

　　时泰民康人物盛。腰鼓铃柈各相竞。

　　长袖翩翩若鸿惊。纤腰袅袅会人情。

　　观风采乐德化昌。圣皇万寿乐未央。

　　【杨叛儿】

　　

　　截玉作手钩。七宝光平天。绣沓织成带。严帐信可怜。

　　暂出白门前。杨柳可藏乌。欢作沈水香。侬作博山炉。

　　送郎乘艇子。不作遭风虑。横篙掷去桨。愿倒逐流去。

　　七宝珠络鼓。教郎拍复拍。黄牛细犊儿。杨柳映松柏。

　　欢欲见莲时。移湖安屋里。芙蓉绕床生。眠卧抱莲子。

　　闻欢远行去。送欢至新亭。津逻无侬名。

　　落秦中庭生。诚知非好草。龙头相钩连。见枝如欲绕。

　　杨叛西随曲。柳花经东阴。风流随远近。飘扬闷侬心。

　　【杂曲歌辞】

　　【乐辞】

　　

　　绣幕围香风。耳节朱丝桐。不知理何事。浅立经营中。爱惜加穷袴。防闲托守宫。今日牛羊上丘陇。当年近前面发红。  


　　【郊庙歌辞】

　　【齐南郊光章十三首】

　　

　　【肃咸乐】 谢超宗

　　

　　夤承宝命。严恭帝绪。奄受敷锡。升中拓宇。亘地称皇。罄天作主。月域来宾。日际奉土。开元首正。礼交乐举。六典联事。九官列序。

　　【引牲乐】

　　皇乎敬矣。恭事上灵。昭教国祀。肃肃明明。有牲有涤。有洁在俎。以荐王衷。以答神祜。陟配在京。降德在民。奔精望夜。高燎伫晨。

　　【嘉荐乐】

　　我恭我享。惟孟之春。以孝以敬。立我烝民。青坛奄霭。翠幕端凝。嘉俎重荐。兼籍再升。设业设虡。展容玉庭。肇禋配祀。克对上灵。

　　【昭夏乐】

　　惟圣飨帝。惟孝飨亲。礼行宗祀。敬达郊禋。金枝中树。广乐四陈。月御案节。星驱扶轮。遥光远驾。曜曜振振。告成大报。受厘元神。

　　【永至乐】

　　紫坛望灵。翠幕伫神。率天奉贽。罄地来宾。神贶并介。泯祗合祉。恭昭鉴享。肃光孝祀。威蔼四灵。洞曜三光。皇德全被。大礼流昌。

　　【登歌】

　　报惟事天。祭实尊灵。史正嘉兆。神宅崇祯。五畤昭鬯。六宗彝序。介丘望尘。皇轩肃举。

　　【文德宣烈乐】

　　营泰畤。定天衷。思心绪。谋筮从。田烛置。爟火通。大孝昭。国礼融。

　　【武德宣烈乐】

　　功烛上宙。德耀中天。风移九域。礼饰八埏。四灵晨炳。五纬宵明。膺历缔运。道茂前声。

　　【高德宣烈乐】王俭

　　飨帝严亲。则天光大。舄奕前古。荣镜无外。日月宣华。卿云流霭。五汉同休。六幽咸泰。

　　【嘉胙乐】谢超宗

　　鬯嘉礼。承休锡。盛德符景纬。昌华应帝策。圣蔼耀昌基。融祉晖世历。声正涵月轨。书文同。日迹。宝瑞昭神图。灵贶流瑞液。我皇崇晖祚。重芬冠往籍。

　　【昭夏乐】

　　荐飨洽。礼乐该。神娱展。辰旆回。洞云路。拂璇阶。紫雰蔼。青霄开。眷皇都。顾玉台。留昌德。结圣怀。

　　【昭远乐】

　　天以德降。地以礼报。牲尊俯陈。柴币仰燎。事展司采。敬达瑄芗。烟贽青昊。震飏紫场。陈馨示策。肃志宗禋。礼非物备。福唯诚陈。

　　【休成乐】

　　昭事上祀。飨荐具陈。回銮转翠。拂景翔宸。缀县敷畅。钟石昭融。羽炫深晷。龠曀行风。肆序辍度。肃礼停文。四金耸卫。六驭齐轮。

　　【齐北郊乐歌六首】

　　

　　【昭夏乐】 谢超宗

　　诏礼崇营。敬飨玄畤。灵正丹帷。月肃紫墀。展荐登华。风县凝锵。神惟戾止。郁葆遥庄。昭望岁芬。环游辰太。穆哉尚礼。横光秉蔼。

　　【登歌】

　　伫灵敬享。禋肃彝文。县动声仪。荐絜牲芬。阴祇以贶。昭祀式庆。九服熙度。六农祥正。

　　【地德凯容乐】

　　缮方丘。端国阴。掩圭晷。仰灵心。诏源委。遍丘林。礼献物。乐荐音。

　　【昭德凯容乐】

　　庆图浚邈。蕴祥秘瑶。伣天炳月。嫔光紫霄。邦化灵懋。阃则风调。俪德方仪。徽载以昭。

　　【昭夏乐】

　　荐神升。享序楙。淹玉俎。停金奏。宝旆转。旒驾旋。溢素景。郁紫躔。灵心顾。留宸眷。洽外瀛。瑞中县。

　　【隶幽乐】

　　后皇嘉庆。定祗玄畤。承帝休图。祗敷灵祉。篚幂周序。轩朱凝会。牲币芬坛。精明伫盖。调川瑞昌。警岳祥泰。

　　【齐明堂乐歌十五首】

　　

　　【肃咸乐】 谢超宗

　　彝承孝典。恭事严圣。浃天奉赆。罄壤齐庆。司仪具序。羽容夙章。芬枝扬烈。黼构周张。助宝奠轩。酎珍充庭。璆县凝会。琄朱伫声。先期选礼。肃若有承。祗对灵祉。皇庆昭膺。

　　尊事威仪。辉容昭序。迅恭明神。絜盛牲俎。肃肃严宫。蔼蔼崇基。皇灵降止。百祗具司。戒诚望夜。端烈承朝。依微昭旦。物色轻宵。

　　【引牲乐】

　　惟诚絜飨。惟孝尊灵。敬度黍稷。敬涤牺牲。骍茧在豢。载溢载丰。以承宗祀。以肃皇衷。萧芳四举。华火周传。神鉴孔昭。嘉足三牷。

　　【嘉荐乐二首】

　　肇禋戒祀。礼容咸举。六典饰文。九司照序。牲柔既昭。牺刚既陈。恭涤惟清。敬事惟神。加笾再御。兼俎重荐。节动轩越。声流金县。

　　奕奕閟幄。亹亹严闱。絜诚夕鉴。端服晨晖。圣灵戾止。翊我皇则。上绥四宇。下洋万国。永言孝飨。孝飨有容。傧僚赞列。肃肃雍雍。

　　【昭夏乐】

　　地纽谧。乾枢回。华盖动。紫微开。旌蔽日。车若云。驾六龙。乘烟煴。烨帝景。耀天邑。圣祖降。五云集。懋粢盛。絜牲牷。百礼肃。群司虔。皇德远。大孝昌。贯九幽。洞三光。神之安。解玉銮。景福至。万宇欢。

　　【登歌】

　　雍台辨朔。泽宫选辰。絜火夕炤。明水朝陈。六瑚贲室。八羽华庭。昭事先圣。怀濡上灵。肆夏式敬。升歌发德。永固洪基。以绥万国。

　　【凯容宣烈乐】

　　酾醴具登。嘉佾咸荐。飨洽诚陈。礼周乐遍。祝辞罢裸。序容辍县。跸动端庭。銮回严殿。神仪驻景。华汉高虚。作灵案卫。三只解途。翠盖澄耀。罼帟凝宸。玉镳息节。金辂怀音。戒诚达孝。底心肃感。追凭皇鉴。思承渊范。神锡懋祉。四纬昭明。仰福帝徽。俯齐庶生。

　　【青帝歌】

　　参映夕。驷昭晨。灵乘震。司青春。雁将向。桐始蕤。和风舞。暄光迟。萌动达。万品亲。润无际。泽无垠。

　　【赤帝歌】

　　龙精初见。大火中。朱光北至。圭景同。帝在在离。寔司衡。雨水方降。木槿荣。庶物盛长。咸殷阜。恩泽四溟。被九有。

　　【黄帝歌】

　　履艮宅中宇。司绳总四方。裁化遍寒燠。布政司炎凉。至分乘经晷。闭启集恒度。帝晖缉万有。皇灵澄国步。

　　【白帝歌】

　　百川若镜。天地爽且明。云冲气举。盛德在素精。庶类收成。岁功行欲宁。浃地奉渥。罄宇承帝灵。

　　【黑帝歌】

　　岁既暮日方驰。灵乘坎德司规。玄云合晦鸟蹊。白灵繁亘天涯。晨晷促夕漏延。太阴极微阳宣。

　　【嘉胙乐】

　　神荐洽。福胙昌。圣皇膺嘉佑。帝业凝休祥。居极乘景运。宅德瑞中王。澄明临四奥。精华延八乡。洞海同声憓。澈宇丽乾光。灵庆缠世祉。鸿烈永无疆。

　　【昭夏乐】

　　蕴礼容。馀乐度。灵方留。景欲暮开九重。肃五达。凤参差。龙已沫。云既动。河既梁。万里照。四空香。神之车。归清都。璇庭寂。玉殿虚。鸿化疑。孝风炽。顾灵心。结皇思。鸿庆遐鬯。嘉荐令芳。翊帝明德。永祚深光。

　　【齐雩祭歌八首】

　　

　　【迎神】谢朓

　　

　　清明畅。礼乐新。候龙景。练贞辰。

　　阳律亢。阴晷伏。耗下土。荐穜稑。

　　宸仪警。王度乾。嗟云汉。望昊天。

　　张盛乐。奏云儛。集五精。延帝祖。

　　雩有讽。Ａ４１有秩。萗鬯芬。圭瓒瑟。

　　灵之来。帝阍开。车煜耀。吹徘徊。

　　停龙遍观此。冻雨飞。祥云靡。

　　坛可临。奠可歆。对甿祉。鉴皇心。

　　【世祖武皇帝】

　　浚哲维祖。长发其武。帝出自震。重光御宇。七德攸宣。九畴咸叙。静难荆衡。凝威蠡浦。昧旦丕承。夕惕刑政。化一车书。德馨粢盛。昭星夜景。非云晓庆。衢室成阴。璧水如镜。礼充玉帛。乐被匏弦。於铄在咏。陟配於天。自宫徂兆。靡爱牲牷。我将我享。永祚丰年。

　　【青帝】

　　营翼日。鸟殷宵。凝冰泮。率蛰昭。

　　景阳阳。风习习。女夷歌。东皇集。

　　奠春酒。秉青珪。命田祖。渥群黎。

　　【赤帝】

　　惟此夏德德恢台。两龙在御炎精来。

　　火景方中南讹秩。靡草云黄含桃实。

　　族云蓊郁温风扇。兴雨祁祁黍苗遍。

　　【黄帝】

　　禀火自高明。毓金挺刚克。凉燠资成化。群芳载厚德。

　　阳季勾萌达。炎徂溽暑融。商暮百工止。岁极凌阴冲。

　　泉流疏已清。原隰甸已平。咸言祚惟亿。敦民保齐京。

　　【白帝】

　　帝说于兑。执矩固司藏。百川收潦。精景应金方。

　　嘉树离披。榆关命宾鸟。夜月如霜。金风方袅袅。

　　商阴肃杀。万宝咸已遒。劳哉望岁。场功冀可收。

　　【黑帝】

　　白日短。玄夜深。招摇转。移太阴。霜钟鸣。冥陵起。星回天。月穷纪。

　　听严风。来不息。望玄云。黝无色。曾冰烈。积羽幽。飞雪至。天山侧。

　　关梁闭。方不巡。合国吹。飨蜡宾。统微阳。究终始。百礼洽。万祚臻。

　　【送神】

　　敬如在。礼将周。神之驾。不少留。

　　跃龙镳。转金盖。纷上驰。云之外。

　　警七曜。诏八神。排阊阖。渡天津。

　　有渰兴。肤寸积。雨冥冥。又终夕。

　　俾栖粮。维万箱。皇情畅。景命昌。

　　【齐藉田乐歌二首】

　　

　　【迎送神升歌江淹】

　　羽銮从动。金驾时游。教腾义镜。乐缀前修。率先丹耦。躬遵绿畴。灵之圣之。岁殷泽柔。

　　【飨神歌】

　　琼斝既饰。绣簋以陈。方燮嘉种。永毓宵民。

　　【牲出入歌】江淹

　　

　　祝详史具。礼备乐荐。有牲在陈。有鼓在县。腾烛象星。奔水类电。郊燎夙戒。駜彼乘駽。以伺质明。以伫神宴。

　　【荐豆呈毛血歌辞】

　　时恭时祀。有物有则。伊我上圣。实抱明德。牺象交陈。郁尊四塞。黍惟嘉谷。酒惟玄默。荐通苍祇。庆覃黎黑。愿灵之降。祚家佑国。

　　【奏宣列之乐歌舞】

　　殷崇配天。周尊明祀。瑞合汾阴。庆同泰畤。青幕云舒。丹殿霞起。二曜惟新。五精告始。于以享之。景福是履。

　　【齐太庙乐歌十六首】

　　

　　【肃咸乐】 谢超宗

　　絜诚底孝。孝感烟霜。夤仪式序。肃礼绵张。金华树藻。肃哲腾光。殷殷升奏。严严阶庠。匪椒匪玉。是降是将。懋分神衷。翊佑传昌。

　　【引牲乐】

　　肇祀严灵。恭礼尊国。达敬傅典。结孝陈则。芬涤既肃。牺牷既整。耸诚流思。端仪选景。肆礼伫夜。绵乐望晨。崇席皇鉴。用飨明神。

　　【嘉荐乐】

　　清思眑々。閟寝微微。恭言载感。肃若有希。芬俎具陈。嘉荐兼列。凝馨烟飏。分照星哲。睿灵式降。协我帝道。上澄五纬。下陶八表。

　　【昭夏乐】

　　涓辰选气。展礼恭祗。重闱月洞。层牖烟施。载虚玉鬯。载受金枝。天歌折飨。云舞罄仪。神惟降止。泛景凝羲。帝华永蔼。泯藻方摛。

　　【永至乐】

　　戏繇惟则。姬经式序。九司联事。八方承宇。銮迾静陈。缦乐具举。凝旒若慕。倾璜载伫。振振璇卫。穆穆礼容。载蔼皇步。式敷帝踪。

　　【登歌】

　　清明既鬯。大孝乃熙。天仪睟怆。皇心俨思。既芬房豆。载絜牷牲。郁裸升礼。鋗玉登声。茂对幽严。式奉徽灵。以享以祀。惟感惟诚。

　　【凯容乐】

　　国昭惟茂。帝穆惟崇。登祥纬远。缔世景融。纷纶睿绪。庵蔚王风。明进厥始。浚哲文终。

　　【凯容乐】

　　璇条夤蔚。琼源浚照。懋矣皇烈。载挺明劭。永言敬思。式恭惟教。休途良乂。荣光有耀。

　　【凯容乐】

　　严宗正典。崇享肇禋。九章既禋。三清既陈。昭恭皇祖。承假徽神。贞佑伊协。卿蔼是邻。

　　【凯容乐】

　　肃惟敬祀。絜事参芗。环袨像缀。缅密丝簧。明明烈祖。尚锡龙光。粤雅于姬。伊颂在商。

　　【凯容乐】

　　神宫懋邺。明寝昌基。德凝羽缀。道鬯容辞。假我帝绪。懿我皇维。昭大之载。国齐之祺。

　　【宣德凯容乐】

　　道閟期运。义开藏用。皇矣睿祖。至哉攸纵。循规烈炤。袭矩重芬。德溢轩羲。道懋炎云。

　　【凯容乐】

　　月灵诞庆。云瑞开祥。道茂渊柔。德表徽章。粹训宸中。仪形宙外。容蹈凝华。金羽传蔼。

　　【永祚乐】

　　构宸抗宇。合轸齐文。万灵载溢。百礼以殷。朱弦绕风。翠羽停云。桂樽既涤。瑶俎既薰。升荐惟诚。昭礼惟芬。降祉遥裔。集庆氤氲。

　　【肆夏乐】

　　礼既升。乐以愉。昭序溢。幽飨馀。人只鬯。敬教敷。神光动。灵驾翔。芬九垓。镜八乡。福无届。祚无疆。

　　【休成乐】

　　睿孝式鬯。飨敬爰偏。谛容辍序。佾文静县。辰仪耸跸。霄卫浮銮。旒帟云舒。翠华景抟。恭惟尚烈。休明再缠。国猷远蔼。昌图聿宣。

　　【登歌二首】褚渊

　　

　　惟王建国。设庙凝灵。月荐流典。时祀晖经。瞻宸僾思。雨露追情。简日筮晷。閟奠升文。金罍渟桂。冲幄舒薰。备僚肃列。驻景开云。

　　至飨攸极。睿孝惇礼。具物咸絜。馨声合体。气昭扶幽。眇慕缠远。迎丝惊促。送佾留晚。圣衷践候。节改增怆。妙感崇深。英徽弥亮。

　　【高德宣烈乐】 王俭

　　悠悠草昧。穆穆经纶。乃文乃武。乃圣乃神。动龛危乱。静比斯民。诞应休命。奄有八夤。握机肇运。光启禹服。义满天渊。礼昭地轴。泽靡不怀。威无不肃。戎夷竭欢。象来致福。偃风裁化。暅日敷祥。信星含曜。秬草流芳。七庙观德。六乐宣章。惟先惟敬。是飨是将。

　　【穆德凯容乐】

　　太姒嫔周。途山俪禹。我后嗣徽。重规叠矩。肃肃閟宫。翔翔云舞。有飨德馨。无绝终古。

　　

　　【明德凯容乐】

　　多难固业。殷忧启圣。帝宗缵武。维时执竞。起柳献祥。百堵兴咏。义虽祀夏。功符受命。远无不怀。迩无不肃。其仪济济。其容穆穆。赫矣群临。昭哉嗣服。允王惟后。膺此多福。礼以昭事。乐以感灵。八簋陈室。六舞充庭。观德在庙。象德在形。四海来祭。万国咸宁。

　　【舞曲歌辞】

　　【齐前后舞歌二首】无名氏

　　【前舞阶步歌】

　　

　　天挺圣哲。三方维纲。川岳伊宁。七曜重光。茂育万物。众庶咸康。道用潜通。仁施遐扬。德厚坤极。功高昊苍。舞象盛容。德以歌章。八音既节。龙跃凤翔。皇基永树。二仪等长。

　　【后舞阶步歌】

　　皇皇我后。绍业盛明。涤拂除秽。宇宙载清。允执中和。以莅苍生。玄化远被。兆世轨形。何以崇德。乃作九成。妍步恂恂。雅曲芬馨。八风清鼓。应以祥祯。泽浩天下。功齐百灵。

　　【齐鼙舞曲三首】

　　

　　【明君辞】

　　明君创洪业。盛德在建元。受命君四海。圣皇应灵乾。五帝继三皇。三皇世所归。圣德应期运。天地不能违。仰之弥已高。犹天不可阶。将复结绳化。静拱天下齐。

　　【圣主曲辞】

　　圣主受天命。应期则虞唐。升旒综万机。端扆驭八方。盈虚自然数。揖让归圣明。北化陵河塞。南威越沧溟。广德齐七政。敷教腾三辰。万宇必承庆。百福咸来臻。圣皇应福始。昌德洞佑先。

　　【明君辞】

　　明君御四海。总鉴尽人灵。仰成恩已洽。竭忠身必荣。圣泽洞三灵。德教被八乡。草木变柯叶。川岳洞嘉祥。愉乐盛明运。舞蹈升太时。微霜永昌命。轨心长欢怡。

　　【齐白纻辞五首】 王俭

　　阳春白日风花香。趋步明月舞瑶裳。

　　情发金石媚笙簧。罗袿徐转红袖扬。

　　清歌流响绕凤梁。如惊若思凝且翔。

　　转盻流精艳辉光。将流将引雁双行。

　　欢来何晚意何长。明君驭永歌昌。

　　【齐凤皇衔书伎辞】江淹

　　

　　皇齐启运从瑶玑。灵凤衔书集紫微。和乐既洽神所依。超商卷夏耀英辉。永世寿昌声华飞。

　　【齐民昌辞】无名氏

　　

　　齐世昌。四海安乐齐太平。人命长。当结久。千秋万岁皆老寿。  
　 


　　梁武帝萧衍

　　〈衍。字叔达。兰陵武进人。齐永明初为巴陵王南中郎法曹参军。历王俭东阁祭酒、随王谘义参军。隆昌初为宁朔将军。镇寿春。明帝即位。封建阳县男。历右军司马、淮陵太守。入为博士、太子中庶子。拜辅国将军、雍州刺史。和帝即位。为尚书仆射。进中书监、大司马、录尚书、骠骑大将军、扬州刺史、都督中外诸军事。封梁公。加九锡。位相国。进封梁王。以中兴二年受禅。改元七。在位四十八年。太清三年卒。年八十六。谥曰武皇帝。有集三十二卷。〉

　　【乐府】

　　【芳树】

　　绿树始摇芳。芳生非一叶。一叶度春风。芳华自相接。杂色乱参差。众花纷重叠。重叠不可思。思此谁能惬。

　　【有所思】

　　谁言生离久。适意与君别。衣上芳犹在。握里书未灭。腰中双绮带。梦为同心结。常恐所思露。瑶华未忍折。

　　【临高台】

　　高台半行云。望望高不极。草树无参差。山河同一色。仿佛洛阳道。道远难别识。玉阶故情人。情来共相忆。

　　【雍台】

　　日落登雍台。佳人殊未来。绮窗莲花掩。网户琉璃开。蘴茸临紫桂。蔓延交青苔。月没光阴尽。望子独悠哉。

　　【长安有狭邪行】

　　洛阳有曲陌。曲陌不通驿。忽遇二少童。扶辔问君宅。我宅邯郸右。易意复可知。大息组絪缊。中息佩陆离。小息尚青绮。总辔游南皮。三息俱入门。家臣拜门垂。三息俱升堂。旨酒盈千卮。三息俱入户。户内有光仪。大妇理金翠。中妇事玉触。小妇独閒暇。调笙游曲池。丈人少徘徊。凤吹方参差。

　　【拟青青河畔草】

　　幕幕绣户丝。悠悠怀昔期。昔期久不归。乡国旷音辉。音辉空结迟。半寝觉如至。既寤了无形。与君隔平生。月以云掩光。叶以霜摧老。当途竞自容。莫肯为妾道。

　　【拟明月照高楼】

　　圆魄当虚闼。清光流思延。延思照孤影。凄怨还自怜。台镜早生尘。匣琴又无弦。悲慕屡伤节。离忧亟华年。君如东扶景。妾似西柳烟。相去既路迥。明晦亦殊悬。愿为铜铁辔。以感长乐前。

　　【阊阖篇】

　　西汉本佳妍。金马望甘泉。卫尉屯兵上。期门晓漏传。犹重河东赋。欲知追神仙。羽骑凌云转。阊阖带空悬。长旗扫月窟。凤迹辗星躔。但使丹砂就。能令意万年。

　　【邯郸歌】

　　回顾灞陵上。北指邯郸道。短衣妾不伤。南山为君老。

　　【子夜歌二首】

　　恃爱如欲进。含羞未肯前。朱口发艳歌。玉指弄娇弦。

　　朝日照绮窗。光风动纨罗。巧笑茜两犀。美目扬双蛾。

　　【子夜四时歌】

　　【春歌四首】

　　阶上香入怀。庭中花照眼。春心一如此。情来不可限。

　　兰叶始满地。梅花已落枝。持此可怜意。摘以寄心知。

　　朱日光素冰。黄花映白雪。折梅待佳人。共迎阳春月。

　　花坞蝶双飞。柳堤鸟百舌。不见佳人来。徒劳心断绝。

　　【夏歌四首】

　　江南莲花开。红光覆碧水。色同心复同。藕异心无异。

　　闺中花如绣。帘上露如珠。欲知有所思。停织复歭。

　　玉盘著朱李。金杯盛白酒。虽欲持自亲。复恐不甘口。

　　含桃落花日。黄鸟营飞时。君住马已疲。妾去蚕欲饥。

　　【秋歌四首】

　　绣带合欢结。锦衣连理文。怀情入夜月。含笑出朝云。

　　七彩紫金柱。九华白玉梁。但歌云不去。含吐有馀香。

　　吹漏未可停。弦断当更续。俱作双丝引。共奏同心曲。

　　当信抱梁期。莫听回风音。镜中两入髻。分明无两心。

　　【冬歌四首】

　　寒闺动黻帐。密筵重锦席。卖眼拂长袖。含笑留上客。

　　别时鸟啼户。今晨雪满墀。过此君不返。但恐绿鬓衰。

　　果欲结金兰。但看松柏林。经霜不堕地。岁寒无异心。

　　一年漏将尽。万里人未归。君志固有在。妾躯乃无依。

　　【欢闻歌二首】

　　艳艳金楼女。心如玉池莲。持底报郎恩。俱期游梵天。

　　南有相思木。合影复同心。游女不可求。谁能息空阴。

　　【团扇歌】

　　手中白团扇。净如秋团月。清风任动生。娇香承意发。

　　【碧玉歌】

　　杏梁日始照。蕙席欢未极。碧玉奉金杯。绿酒助花色。

　　【上声歌】

　　花色过桃杏。名称重金琼。名歌非下里。含笑作上声。

　　【襄阳蹋铜蹄歌三首】

　　

　　陌头征人去。闺中女下机。含情不能言。送别沾罗衣。

　　草树非一香。花叶百种色。寄语故情人。知我心相忆。

　　龙马紫金鞍。翠眊白玉羁。照耀双阙下。知是襄阳儿。

　　【杨叛儿】

　　桃花初发红。芳草尚抽绿。南音多有会。偏重叛儿曲。

　　【白纻辞二首】

　　朱丝玉柱罗象筵。飞琯促节舞少年。短歌流目未肯前。含笑一转私自怜。

　　纤腰袅袅不任衣。娇怨独立特为谁。赴曲君前未忍归。上声急调中心飞。

　　【河中之水歌】

　　河中之水向东流。洛阳女儿名莫愁。莫愁十三能织绮。十四采桑南陌头。十五嫁为卢家妇。十六生儿字阿侯。卢家兰室桂为梁。中有郁金苏合香。头上金钗十二行。足下丝履五文章。珊瑚挂镜烂生光。平头奴子擎履箱。人生富贵何所望。恨不早嫁东家王。

　　【东飞伯劳歌】

　　东飞伯劳西飞燕。黄姑织女时相见。谁家女儿对门居。开颜发艳照里闾。南窗北牖挂明光。罗帷绮帐脂粉香。女儿年几十五六。窈窕无双颜如玉。三春已暮花从风。空留可怜谁与同。

　　【江南弄】

　　

　　【江南弄】

　　

　　和云。阳春路。娉婷出绮罗。

　　众花杂色满上林。舒芳耀绿垂轻阴。连手躞蹀舞春心。舞春心。临岁腴。中人望。独踟蹰。

　　【龙笛曲】

　　

　　美人绵眇在云堂。雕金镂竹眠玉床。婉爱寥亮绕红梁。绕红梁。流月台。驻狂风。郁徘徊。

　　【采莲曲】

　　

　　游戏五湖采莲归。发花田叶芳袭衣。为君艳歌世所希。世所希。有如玉。江南弄。采莲曲。

　　【凤笙曲】

　　

　　绿耀克碧凋琯笙。朱唇玉指学凤鸣。流速参差飞且停。飞且停。在凤楼。弄娇响。间清讴。

　　【采菱曲】

　　

　　江南稚女珠腕绳。金翠摇首红颜兴。桂棹容与歌采菱。歌采菱。心未怡。翳罗袖。望所思。

　　【游女曲】

　　

　　氛氲兰麝体芳滑。容色玉耀眉如月。珠佩婐戏金阙。戏金阙。游紫庭。舞飞阁。歌长生。

　　【朝云曲】

　　

　　张乐阳台歌上谒。如寝如兴芳晻暧。容光既艳复还没。复还没。望不来。巫山高。心徘徊。

　　【上云乐】

　　

　　【凤台曲】

　　

　　凤台上。两悠悠。云之际。神光朝天极。华盖遏延州。羽衣昱耀。春吹去复留。

　　【桐柏曲】

　　

　　桐柏真。昇帝宾。戏伊谷。游洛滨。参差列凤管。容与起梁尘。望不可至。徘徊谢时人。

　　【方丈曲】

　　方丈上。崚层云。挹八玉。御三云。金书发幽会。碧简吐玄门。至道虚凝。冥然共所遵。

　　【方诸曲】

　　

　　

　　方诸上。上云人。业守仁。摐金集瑶池。步光礼玉晨。霞盖容长肃。清虚伍列真。

　　【玉龟曲】

　　

　　玉龟山。真长仙。九光曜。五云生。交带要分影。大华冠晨缨。耇如玄罗。出入游太清。

　　【金丹曲】

　　

　　紫霜耀。绛雪飞。追以还。转复飞。九真道方微。千年不传。一传裔云衣。

　　【金陵曲】

　　句曲仙。长乐游。洞天巡。会迹六门。揖玉板。登金门。凤泉回肆。鹭羽降寻云。鹭羽一流。芳芬郁氛氲。

　　【诗】

　　【赠逸民诗】

　　任重悠悠。生涯浩浩。善难拔茅。恶易蔓草。逆思药石。愻求非道。珠岂朝珍。璧宁国宝。想贤若焚。忧人如捣。

　　我闻在昔。有古天子。虞华骈圣。周昌多士。缉熙朝野。体邦经始。

　　惟河出图。唯岳降神。是代皆有。何代无人。怀宝迷邦。高尚隐沦。价待哲后。见须明君。伊予不聪。故阙斯闻。

　　目因见生。才为时育。何为山阿。何为空谷。声殊雊雉。响异呦鹿。岂须托梦。宁俟延卜。想象屠钓。踟蹰板筑。

　　仁者博爱。大士兼抚。慈均春阳。泽若时雨。心忘分别。情无去取。等皆长养。同加妪煦。譬流趋海。如子归父。

　　顾探怀抱。非为富贵。代既同人。时亦皆醉。六合岳崩。九州海沸。事须经纶。属当连师。投袂剑起。澄清泾渭。

　　念我栖迟。安步任心。夏兴石泉。春游香林。欢逾丝竹。乐过瑟琴。无疑无难。谁诃谁禁。百非不起。万累俱沈。

　　思怀友朋。远至欢适。躬开二敬。径延三益。缱绻故旧。绸缪宿昔。善言无违。相视莫逆。情如断金。义若投石。

　　仲节犹嫩。春色始娇。湛露未晞。轻云已消。绿竹猗猗。红桃夭夭。香气四起。英蕊六摇。蜂开采花。雀戏新条。

　　风光绿野。日照青丘。孺鸟初飞。新泉始流。乘舆携手。连步同游。采芳中阿。折华道周。任情止息。随意去留。

　　如垄生木。木有异心。如林鸣鸟。鸟有殊音。如江游鱼。鱼有浮沉。岩岩山高。湛湛水深。事迹易见。理相难寻。

　　晨朝已失。桑榆复过。漏有去箭。流无还波。切念不减。疑虑益多。季俗易骄。危心少和。我之忧矣。用是作歌。

　　【直石头诗】

　　率土皆王士。安知全高尚。东垄弃黍稷。西游入卿相。属逢利建始。投分参末将。尺寸功未施。河山赏已谅。摄官因时暇。曳裾聊起望。郁盘地势远。参差百雉壮。翠壁绛霄际。丹楼青霞上。夕池出濠渚。朝云生叠嶂。笼鸟易为恩。屠羊无饰让。泰阶端且平。海水本无浪。小臣何日归。顿辔从閒放。

　　【答任殿中宗记室王中书别诗】

　　

　　问我去何节。光风正悠悠。兰华时未晏。举袂徒离忧。缓客承别酒。鸣琴和好仇。清宵一已曙。藐尔泛长洲。眷言无歇绪。深情附还流。

　　【宴诗】

　　止杀心自详。胜残道未遍。四主渐怀音。九夷稍革面。世治非去兵。国安岂忘战。钓台闻史籍。岐阳书记传。

　　【首夏泛天池诗】

　　薄游朱明节。泛漾天渊池。舟楫互容与。藻苹相推移。碧沚红菡萏。白沙青涟漪。新波拂旧石。残花落故枝。《类聚》作池。叶软风易出。草密路难披。

　　【登北顾楼诗】

　　

　　歇驾止行警。回舆暂游识。清道巡丘壑。缓步肆登陟。雁行上差池。羊肠转相逼。历览穷天步。矖瞩尽地域。南城连地险。北顾临水侧。深潭下无底。高岸长不测。旧屿石苦构。新洲花如织。

　　【天安寺疏圃堂诗】

　　乘和荡犹豫。此焉聊止息。连山去无限。长洲望不极。参差照光彩。左右皆春色。晻暧瞩游丝。出没看飞翼。其乐信难忘。翛然宁有饰。

　　【藉田诗】

　　寅宾始出日。律中方星鸟。千亩土膏紫。万顷陂色缥。严驾伫霞昕。浥露逗光晓。启行天犹暗。伐鼓地未悄。苍龙发蟠蜿。青旆引窈窕。仁化洽骇虫。德令禁胎夭。耕籍乘月映。遗滞指秋杪。年丰廉让多。岁薄礼节少。公卿秉耒耜。庶甿荷鉏耰。一人惭百王。三推先亿兆。

　　【撰孔子正言竟述怀诗】

　　

　　志学耻传习。弱冠阙师友。爱悦夫子道。正言思善诱。删次起实沈。杀青在建酉。孤陋乏多闻。独学少击叩。仲冬寒气严。霜风折细柳。白水凝涧谿。黄落散堆阜。康哉信股肱。惟圣归元首。独欢予一人。端然无四友。

　　【游仙诗】

　　水华究灵奥。阳精测神秘。具闻上仙诀。留丹未肯饵。潜名游柱史。隐迹居郎位。委曲凤台日。分明柏寝事。萧史暂徘徊。待我升龙辔。

　　【游钟山大爱敬寺诗】

　　曰予受尘缚。未得留盖缠。三有同永夜。六道等长眠。才性乏方便。智力非善权。生住无停相。刹那即徂迁。叹逝此悠稔。交臂乃奢年。从流既难反。弱本集丧谓不然。二苦常追随。三毒自烧然。贪痴养忧畏。热恼坐焦煎。道心理归终。信首故宜先。驾言追善友。回舆寻胜缘。面势周大地。萦带极长川。棱层叠嶂远。迤逦隥道悬。朝日照花林。光风起香山。飞鸟发差池。出云去连绵。落英分绮色。坠露散珠圆。当道兰靡。临阶竹便娟。幽谷乡嘤嘤。石濑鸣溅溅。萝短未中揽。葛嫩不任牵。攀缘傍玉涧。褰陟度金泉。长途弘翠微。香楼间紫烟。慧居超七净。梵住逾本集作喻。八禅。始得展身敬。方乃遂心虔。菩提圣种子。十力良福田。正趣果上果。归依天中天。一道长死生。有无离二边。何待空同右。岂羡汾阳前。以我初觉意。贻尔后来贤。

　　【和太子忏悔诗】

　　玉泉漏向尽。金门光未成。缭绕闻天乐。周流扬梵声。兰汤浴身垢。忏悔净心灵。蒌草获再鲜。落花蒙重荣。

　　【十喻诗五首】

　　【幻诗】

　　挥霍变三有。恍惚随六尘。兰园种五果。雕案出八珍。对见不可信。熟视事非真。空生四岳想。从劳七识神。著幻是幻者。知幻非幻人。

　　【如炎诗】

　　乱念瞩长原。例见望遥。逶迤似江汉。泛滥若沧溟。金波扬素沫。银浪翻绿萍。远思如可取。近至了无形。热缘热惚逼。渴爱渴心生。

　　【灵空诗】

　　物情异所异。世心同所同。状如薪遇火。亦似草行风。迷惑三界里。颠倒六趣中。五爱性洞远。十相法灵冲。皆从妄所妄。无非空对空。

　　【乾闼婆诗】

　　灵海自己极。沧流去无边。蜃蛤生异气。闼婆郁中天。青城接丹霄。金楼带紫烟。皆从望见起。非是物理然。因彼凡俗喻。此中玄又玄。

　　【梦诗】

　　甘寝随四坐。盖睡依五众。违从竞分诤。美恶相戏弄。出家为上首。入仕作梁栋。色已非真实。闻见皆灵洞。长眼出长夜。大觉和大梦。

　　【代苏属国妇诗】

　　良有与我期。不谓当过时。秋风忽送节。白露凝前基。怆怆独凉枕。搔搔孤月帷。忽听西北雁。似从寒海湄。果衔万里书。中有生离辞。惟言长别矣。不复道相思。胡羊久剽夺。汉节故支持。帛上看未终。脸下泪如丝。空怀之死誓。远劳同穴诗。

　　【古意诗二首】

　　飞鸟起离离。惊散忽差池。嗷嘈绕树木。翩翩集寒枝。既悲征役久。偏伤垅上儿。寄言闺中妾。此心讵能知。不见松萝上。页落根不移。

　　当春有一草。绿花复垂枝。云是忘忧物。生在北堂陲。飞飞双蛱蝶。低低两差池。差池低复起。此芳性不移。飞蝶双复只。此心人莫知。

　　【捣衣诗】

　　驾言易水北。送别河之阳。沈思惨行镳。结梦在空床。既寤丹绿谬。始知纨素伤。中州木叶下。边城应早霜。阴虫日惨烈。庭草复芸黄。金风徂清夜。明月悬洞房。袅袅同宫女。助我理衣裳。参差夕杵引。哀怨秋砧扬。轻罗飞玉腕。弱翠低红妆。朱颜日已兴。眄睇色增光。捣以一匪石。文成双鸳鸯。制握断金刀。薰用如兰芳。佳期久不归。持此寄寒乡。妾身谁为容。思君苦入肠。

　　【织妇诗】

　　送别出南轩。离思沉幽室。调梭辍寒夜。鸣机罢秋日。良人在万里。谁与共成匹。愿得一回光。照此忧与疾。君情倘未忘。妾心长自毕。

　　【戏作诗】

　　宓妃生洛浦。游女出汉阳。妖闲逾下蔡。神妙绝高唐。绵驹且变俗。王豹复移乡。况兹集灵异。岂得无方将。长袂必留客。清哇咸绕梁。燕赵羞容止。西妲惭芬芳。徒闻殊可弄。定自乏明珰。

　　【七夕诗】

　　白露月下团。秋风枝上鲜。瑶台含碧雾。罗幕生紫烟。妙会非绮节。佳期乃凉年。玉壶承夜急。兰膏依晓煎。昔悲汉难越。今伤河易旋。怨咽双断念。凄悼两情悬。

　　【紫兰始萌诗】

　　种兰玉台下。气暖兰始萌。芬芳与时发。婉转迎节生。独使金翠娇。偏动红绮情。二游何足坏。一顾非倾城。羞将苓芝侣。岂畏鶗鴂鸣。

　　【边戍诗】

　　秋月出中天。远近无偏异。共照一光辉。各怀离别思。

　　【咏舞诗】

　　腕弱复低举。身轻由回纵。可谓写自欢。方与心期共。

　　【咏烛诗】

　　堂中绮罗人。席上歌舞儿。待我光泛滟。为君照参差。

　　【咏笔诗】

　　昔闻兰蕙月。独是桃李年。春心傥未写。为君照情筵。

　　【咏笛诗】

　　柯亭有奇竹。含情复抑扬。妙声发玉指。龙音响凤凰。

　　【赐谢览王暕诗】

　　

　　双文既后进。二少实名家。岂伊尔栋隆。信乃俱国华。

　　【赐张率诗】

　　

　　东南有才子。故能服官政。余虽惭古昔。得人今为盛。

　　【戏题刘孺手板诗】

　　

　　张率东南美。刘孺洛阳才。揽笔便应就。何事久迟回。

　　【送始安王方略入关】

　　

　　如何吾幼子。胜衣已别离。十日无由宴。千里送远垂。

　　【觉意诗赐江革】

　　

　　唯当勤精进。自强行胜修。岂可作底突。如彼必死囚。

　　【答萧琛诗】

　　

　　虽云早契阔。乃自非同志。勿谈兴运初。且道狂奴异。

　　【联句诗】

　　倾城非人美。千载难重逢。虽怀轩中意。愧疚无鬓发容。

　　【清暑殿效柏梁体】

　　居中负扆寄缨绂。言惭辐凑政无术。至德无垠愧违弼。侍中徐勉燮赞京河岂微物。窃侍两宫惭枢密。清通简要臣岂汨。出入帷扆滥荣秩。复道龙楼歌楙实。空班独坐惭羊质。嗣以书记臣敢匹。谬参和鼎讲画一。鼎味参和臣多匮。

　　【贻柳惔诗】

　　尔寔冠群后。惟余实念功。

　　【五字叠韵诗】

　　后牖有榴柳。梁王长康强。偏眠船舷边。载匕每碍埭。六斛熟鹿肉。暯苏姑枯卢。  


　　王揖

　　〈揖。梁书作楫。王志弟。仕齐。入梁历黄门侍郎、太中大夫。出为东阳太守。有集五卷。〉

　　【在齐答弟寂诗】

　　氛氲代记。庵蔼宗图。凝祯道秘。动庆灵枢。方流孕玉。圆波产珠。飞薰共萼。挺秀连跗。

　　穷高有响。幽山有芳。衡风泌味。爰显爰扬。三河竦映。六辅思光。相时变蔚。俟日宾王。

　　行川学海。旦慕同深。丘陵羡岳。终然异岑。将子无怠。思茂高音。如彼竹箭。犹羽犹金。

　　弓书谬篆。旌驾迷镳。登刍下列。参华上僚。云裾纳月。霜带含飙。心乎愧矣。如厉如燋。

　　皇京埃郁。帝辇纷敷。岂无至美。幽心弗愉。松轩留翠。篁庭勿疏。华簪或早。佩蕙终俱。

　　高爽

　　〈爽。广陵人。齐永明中。举孝廉。天监初。历官中军临川王参军。出为晋阳令。坐事系狱。后遇赦获免。顷之卒。〉

　　【寓居公廨怀保秀才】诗

　　寄止邻城阙。徒在失游聚。卧闻杂沓路。坐对空寂宇。风扉乍开阖。粉蝶时翻舞。若人不在兹。烦忧何得愈。

　　【咏镜诗】

　　初上凤凰墀。此镜照蛾眉。言照长相守。不照长相思。虚心会不采。贞明空自欺。无言故此新期。

　　【咏画扇诗】

　　细丝本自轻。弱采何足眄。直为发红颜。谬成幄中扇。乍奉长门泣。时承柏梁宴。思妆开已掩。歌容隐而见。但画双黄鹄。莫作孤飞燕。

　　【咏酌酒人】

　　长筵广未同。上客娇难逼。还杯了不顾。回身正颜色。

　　【题延陵县孙抱鼓诗】

　　徒有八尺围。腹无一寸肠。面皮如许厚。受打未讵央。

　　范云

　　〈云。字彦龙。南乡舞阴人。仕宋为郢州西曹书佐。转法曹行参军。齐初。为竟陵王府主簿。迁尚书殿中郎。授通直散骑侍郎。领本州大中正。历零陵内史、始兴内史。迁广州刺史。梁受禅。迁散骑常侍、吏部尚书。封霄城县侯。迁尚书右仆射。天监二年卒。年五十三。谥曰文。有集十一卷。〉

　　【巫山高】

　　巫山高不极。白日隐光辉。霭霭朝云去。溟溟暮雨归。岩悬兽无迹。林暗鸟疑飞。枕席竟谁荐。相望空依依。

　　【当对酒】

　　对酒心自足。故人来共持。方悦罗衿解。谁念发成丝。狥性良为达。求名本自欺。迨君当歌日。及我倾樽时。

　　【古意赠王中书诗】

　　摄官青琐闼。遥望凤皇池。谁云相去远。脉脉阻光仪。岱山饶灵异。沂水富英奇。逸翮凌北海。抟飞出南皮。遭逢圣明后。来栖桐树枝。竹花何莫莫。桐叶何离离。可栖复可食。此外亦何为。岂知鹪鹩者。一粒有馀赀。

　　【赠张徐州谡诗】

　　田家樵采去。薄暮方来归。还闻稚子说。有客款柴扉。傧从皆珠玳。裘马悉轻肥。轩盖昭墟落。传瑞生光辉。疑是徐方牧。既是复疑非。思旧昔言有。此道今已微。物情弃疵贱。何独顾衡闱。恨不具鸡黍。得与故人挥。怀情徒草草。泪下空霏霏。寄书云间雁。为我西北飞。

　　【答句曲陶先生诗】

　　终朝吐祥雾。薄晚孕奇烟。洞涧生芝草。重崖出醴泉。中有怀真士。被褐守冲玄。石户栖十秘。金坛谒九仙。乘鹓方履汉。辔鹤上腾天。

　　【饯谢文学离夜诗】

　　阳台雾初解。梦渚水裁渌。远山隐且见。平沙断还绪。分弦饶苦音。别唱多凄曲。尔拂后车尘。我事东皋粟。

　　【贻何秀才诗】

　　桂叶竟穿荷。蒲心争出波。有鷕惊苹芰。绵蛮弄藤萝。临花空相望。对酒不能歌。闻君饶绮思。摛掞足为多。布鼓诚自鄙。何事绝经过。

　　【答何秀才诗】

　　少年射策罢。擢第云台中。已轻淄水耋。复笑广州翁。麟阁伫雠校。虎观迟才通。方见雕篆合。谁与畋渔同。待尔金闺北。予艺青门东。

　　【赠俊公道人诗】

　　秋蓬飘秋甸。寒藻泛寒池。风条振风响。霜叶断霜枝。幸及清江满。无使明月亏。月亏君不来。相期竟悠哉。

　　【别诗】

　　孤烟起新丰。候雁出云中。草低金城雾。木下玉门风。别君河初满。思君月屡空。折桂衡山北。摘兰沅水东。兰摘心焉寄。桂折意谁通。

　　【渡黄河诗】

　　河流迅且浊。汤汤不可陵。桧楫难为榜。松舟纔自胜。空庭偃旧木。荒畴馀故塍。不睹人行迹。但见狐兔兴。寄言河上老。此水何当澄。

　　【治西湖诗】

　　史氏导漳水。西门溉河潮。图始未能悦。克终良可要。拥锸劝年首。提爵劳春朝。平皋草色嫩。通林鸟声娇。已集故池鹜。行莳新田苗。何吁畚筑苦。方骧鱼稻饶。

　　【效古诗】

　　寒沙四面平。飞雪千里惊。风断阴山树。雾失交河城。朝驱左贤阵。夜薄休屠营。昔事前军幕。今逐嫖姚兵。失道刑既重。迟留法未轻。所赖今天子。汉道日休明。

　　【建除诗】

　　建国负东海。衣冠成营丘。除道梁淄水。结驷登之罘。满座咸嘉友。苹藻绝时羞。平望极聊摄。直视尽姑尤。定交无恒所。同志互相求。执手欢高宴。举白穷献酬。破琴岂重赏。临濠宁再俦。危生一朝露。蝼蚁将见谋。成功退不处。为名自此收。收名弃车马。单步反蜗牛。开渠纳秋水。相土播春畴。闭门谢世人。何欲复何求。

　　【数名诗】

　　一鼓有馀气。趫勇正纷纭。二广无遗略。雄虎自为群。三河尚扰攘。楯橹起橨榅。四巡驻青跸。瘗玉旷亭云。五十又舒旆。旗帜日缤纷。六郡良家子。慕义轻从军。七获美前载。克俊嘉昔闻。八音伫繁律。将以安司勋。九命既斯复。金璧固宜分。十难康有道。延首望卿云。

　　【州名诗】

　　司春命初铎。青耦肆中樊。逸豫诚何事。稻梁复宜敦。徐步遵广隰。冀以写忧源。杨柳垂场圃。荆棘生庭门。交情久所见。益友能孰存。

　　【奉和齐竟陵王郡县名诗】

　　抚戈金城外。解佩玉门中。白马腾远雪。苍松壮寒风。临泾方辨渭。安夷始和戎。取禾广田北。驱兽飞狐东。新城多雉堞。故市绝商工。海西舟楫断。云南烟雾通。罄节畴盛德。宣力照武功。还饮渔阳水。归转杜陵蓬。

　　【赠沈左卫诗】

　　伊昔沾嘉惠。出入承明宫。游息万年下。经过九龙中。越鸟憎北树。胡马畏南风。愿言反渔蓚。津梁肯见通。

　　【送沈记室夜别诗】

　　桂水澄夜氛。楚山清晓云。秋风两乡怨。秋月千里分。寒枝宁共采。霜猿行独闻。扪萝忽遗我。折桂方思君。

　　【送别诗】

　　东风柳线长。送郎上河梁。未尽樽前酒。妾泪已千行。不愁书难寄。但恐鬓将霜。望怀白首约。江上早归航。

　　【望织女诗】

　　盈盈一水边。夜夜空自怜。不辞精卫苦。河流未可填。寸情百重结。一心万处悬。愿作双青鸟。共舒明镜前。

　　【咏井诗】

　　乃鉴长林曲。有浚广庭前。即源已为浪。因方自成圆。兼冬积温水。叠暑泌寒泉。不甘未应竭。既涸断来翾

　　【悲废井诗】

　　因旧未尝政。缘甘故先竭。历稔久无禽。一朝见开渫。泌泉既斯涌。短绠将安设。已获丁氏利。方见管公。

　　【登三山诗】

　　仄迳崩且危。丛岩耸复垂。石藤多卷节。水树绕蟠枝。海中昔自重。江苏今如斯。

　　【之零陵郡次新亭诗】

　　江干远树浮。天末孤烟起。江天自如合。烟树还相似。沧流未可源。高飘去何已。

　　【闺思诗】

　　春草醉春烟。深闺人独眠。积恨颜将老。相思心欲燃。几回明月夜。飞梦到郎边。

　　【酌修仁水赋诗】

　　

　　三枫何习习。五渡何悠悠。且饮修仁水。不挹背邪流。

　　【登城怨诗】

　　楚妃歌修竹。汉女奏幽兰。独以闺中笑。岂知城上寒。

　　【咏桂树诗】

　　南中有八树。繁华无四时。不识风霜苦。安知零落期。

　　【咏寒松诗】

　　修条拂层汉。密叶障天浔。凌风知劲节。负雪见贞心。

　　【园橘诗】

　　芳条结寒翠。圆实变霜朱。徙根楚州上。来覆广庭隅。

　　【咏早蝉诗】

　　生随春冰薄。质与秋尘轻。端绥挹霄液。飞音承露清。

　　【拟古五杂组诗】

　　五杂组。会涂山。往复还。两崤关。不得已。孀与鳏。

　　【拟古】

　　匣中一明镜。好鉴明镜光。明镜不可鉴。一鉴一情伤。

　　【自君之出矣】

　　自君之出矣。罗帐咽秋风。思君如蔓草。连延不可穷。

　　【拟古四色诗】

　　丹如桓公庙。青如夕郎门。黑如南岩。白如东山猨。

　　【四色诗四首】

　　折柳青门外。握兰翠疏中。绿苹骋春日。碧渚澹时风。

　　差池朱燕去。缤翻赤雁归。瀺灂丹鱼聚。联翻血鸟飞。

　　素鳞飏北渚。白水杜南宛。献环润玉塞。归珠照琼辕。

　　乌林叶将霣。墨池水就乾。玄豹藏暮雨。黑豹凌夜寒。

　　【别诗】

　　洛阳城东西。长作经时别。昔去雪如花。今来花似雪。

　　【述行诗】

　　振策出燕代。驱车背朔并。翩翩朱盖转。萧萧良马鸣。

　　宗夬

　　〈夬。字明敭。南阳涅阳人。仕齐。历临川王常侍、骠骑行参军、秣陵令、都官尚书郎、御史中丞。天监元年。迁征虏长史、东海太守。二年。徵为太子右卫率。冬。迁五兵尚书。三年。卒。年四十九。〉

　　【荆州乐三首】

　　迢递楼雉悬。参差台亲杂。城阙自相望。云霞纷飒沓。

　　章华游猎去。纪郢从禽归。溶溶紫烟合。郁郁红尘飞。

　　朝发江津路。暮宿灵溪道。平衢广且直。长杨郁袅袅。

　　【遥夜吟】

　　遥夜复遥夜。遥夜忧未歇。坐对风动帷。卧见云间月。

　　【别萧谘议】诗

　　别酒正参差。乖情将陆离。怅焉临桂苑。悯默瞻华池。轻云流惠采。时雨乱清漪。眇眇追兰迳。悠悠结芳枝。眷言终何托。心寄方在斯。  


　　江淹

　　〈淹。字文通。济阳考城人。仕宋。历任始安王南徐州从事、巴陵王国左常侍、建平王南徐州镇军参军、建安、吴兴令、尚书驾部郎。齐建元初为建安王记室。迁中书侍郎。永明中。出为庐陵内史。还为尚书左丞。领国子博士。建武初。出为宣城太守。还为秘书监。梁受禅。为散骑常侍。迁金紫光禄大夫。天监四年卒。年六十二。谥曰宪。有齐史十二卷、集二十卷、后集十卷。〉

　　【乐府】

　　【铜爵妓】

　　武皇去金阁。英威长寂寞。雄剑顿无光。杂佩亦销烁。秋至明月圆。风伤白露落。清夜何湛湛。孤烛映兰幕。抚影怆无从。惟怀忧不薄。瑶色行应罢。红芳几为乐。徒登歌舞台。终成蝼蚁郭。

　　【采菱曲】

　　秋日心容与。涉水望碧莲。紫菱亦可采。试以缓愁年。参差万叶下。泛漾百流前。高彩隘通壑。香氛丽黄川。歌出棹女曲。儛入江南弦。乘鼋非逐俗。驾鲤乃怀仙。众美信如此。无恨在清泉。

　　【诗】

　　【侍始安王石头城诗】

　　绪官承盛世。逢恩侍英王。结剑从深景。抚袖逐曾光。暮情郁无已。流望在川阳。平原忽超远。参差见南湘。何如塞北阴。云鸿尽来翔。揽镜照愁色。徒坐引忧方。山中如未夕。无使桂叶伤。

　　【从征虏始安王道中诗】

　　乘笏从帷幕。仄身豫休明。君子未获晏。小人亦自营。结轩首凉野。驱马素寒城。容裔还乡棹。逶迤去国旌。山气亘百里。山色与云平。乔松日夜竦。红霞旦夕生。徒惭恩厚概。空抱春施名。仰

　　愿光威远。岁晏返柴荆。

　　【从冠军建平王登庐山香炉峰诗】

　　广成爱神鼎。淮南好丹经。此山具鸾鹤。往来尽仙灵。瑶草正翕赩。玉树信葱青。绛气下萦薄。白云上杳冥。中坐瞰蜿虹。俯伏视流星。不寻遐怪极。则知耳目惊。日落长沙渚。曾阴万里生。藉兰素多意。临风默含情。方学松柏隐。羞逐市井名。幸承光诵末。伏思托后旍。

　　【从建平王游纪南城诗】

　　恭承此嘉惠。末官至南荆。敛衽依光采。端笏奉仁明。再逢绿草合。重见翠云生。江甸知礼富。汉渚闻教清。君王澹以思。树羽望楚城。年积衣剑灭。地远宫馆平。锦帐终寂寞。彩瑟秘音英。丹沙信难学。黄金不可成。迁化每如兹。安用贵空名。流岩惨中怀。凝意方自惊。愿借若木景。长照忧人情。

　　【望荆山诗】

　　奉义至江汉。始知楚塞长。南关绕桐柏。西岳出鲁阳。寒郊无留影。秋日悬清光。悲风挠重林。云霞肃川涨。岁晏君如何。零泪沾衣裳。玉柱空掩露。金樽坐含霜。一闻苦寒奏。再使艳歌伤。

　　【步桐台诗】

　　客子畏霜雪。忧至竟悠哉。绮帷生网罗。宝刀积尘埃。思君出汉北。鞍马登楚台。岁彩合云光。平原秋色来。寂听积空意。凝望信长怀。蕙芬自有美。光景讵徘徊。山中忽缓驾。暮雪将盈阶。

　　【秋至怀归诗】

　　怅然集汉北。还望岨山田。沄沄百重壑。参差万里山。楚关带秦陇。荆云冠吴烟。草色敛穷水。木叶变长川。秋至帝子降。客人伤婵娟。试访淮海使。归路成数千。蓬驱未止极。旌心徒自悬。若华想无慰。忧至定伤年。

　　【渡西塞望江上诸山诗】

　　南国多异山。杂树共冬荣。潺湲夕涧急。嘈嘈晨鹍鸣。石林上参错。流沫下纵横。松气鉴青蔼。

　　霞光铄丹英。望古一凝思。留滞桂枝情。结友爱远岳。采药好长生。当畏佳人晚。秋兰伤紫茎。海外果可学。岁暮诵仙经。

　　【赤亭渚诗】

　　吴江泛丘墟。饶桂复多枫。水夕潮波黑。日暮精气红。路长寒光尽。鸟鸣秋草穷。瑶水虽未合。珠霜窃过中。坐识物序晏。卧视岁阴空。一伤千里极。独望淮海风。远心何所类。云边有征鸿。

　　【渡泉峤出诸山之顶诗】

　　岑崟蔽日月。左右信艰哉。万壑共驰骛。百谷争往来。鹰隼既厉翼。蛟鱼亦曝鳃。崩壁迭枕卧。崭石屡盘回。伏波未能凿。楼船不敢开。百年积流水。千岁生育苔。行行讵半景。余马以长怀。南方天炎火。魂兮可归来。

　　【迁阳亭诗】

　　揽泪访亭候。兹地乃闽城。万古通汉使。千载连吴兵。瑶磵京崭崒。铜山郁纵横。方水埋金臒。圆岸伏丹琼。下视雄虹照。俯看彩霞明。桂枝空命折。烟气坐自惊。剑迳羞前检。岷山惭旧名。伊我从霜露。仆御复孤征。楚客心命绝。一愿闻越声。

　　【游黄蘖山诗】

　　长望竟何极。闽云连越边。南州饶奇怪。赤县多灵仙。金峰各亏日。铜石共临天。阳岫照鸾采。阴谿喷龙泉。残杌千代木。廧崒万古烟。禽鸣丹壁上。猿啸青崖间。秦皇慕隐沦。汉武愿长年。皆负雄豪威。弃剑为名山。况我葵藿志。松木横眼前。所若同远好。临风载悠然。

　　【还故园诗】

　　汉臣泣长沙。楚客悲辰阳。古今虽不举。兹理亦宜伤。山中信寂寥。孤景吟空堂。北地三变露。南檐再逢霜。窃值不海辟。仄见圭纬昌。浮云抱山川。游子御故乡。遽发桃花渚。适宿春风场。红草涵电色。绿树铄烟光。高歌素关国。微叹依笙篁。请学碧灵草。终岁自芬芳。

　　【刘仆射东山集诗】

　　萧萧云色滋。惟爱起长思。乔木啸山曲。征鸟怨水湄。共惜玉樽暮。愿是光阴迟。绅裳视绝云。衔意方此时。诵饰江皋驾。终从海滨诗。

　　【陆东海谯山集诗】

　　杳杳长役思。思来使情浓。恒忌光氛度。藉蕙望春红。青莎被海月。朱华冒水松。轻风暧长岳。雄虹赫远峰。日暮崦嵫谷。参差彩云重。永愿白沙渚。游衍遂相从。丹山有琴瑟。不为忧伤容。

　　【无锡县历山集诗】

　　愁生白露日。思起秋风年。窃悲杜蘅暮。揽涕吊空山。落叶下楚水。别鹤噪吴田。岚气阴不极。日色半亏天。酒至情萧瑟。凭樽还惘。然。一闻清琴奏。歔泣方留连。况乃客子念。直置丝竹间。

　　【外兵舅夜集诗】

　　丹林一叶旧。碧草从此空。烟光拂夜色。华舟荡秋风。敛意怅何已。极望情思中。瑶澜寂以晏。若采能几终。慕心亦谁寄。江皋桂有丛。

　　【贻袁常侍诗】

　　昔我别楚水。秋月丽秋天。今君客吴坂。春色缥春泉。幽冀生碧草。沅湘含翠烟。铄铄霞上景。懵懵云外山。涉江竟何望。留滞空采莲。驻情光气下。凝怨琴瑟前。珠贝性明润。兰玉好芳坚。不以宿昔岨。怀愧期暮年。

　　【古意报袁功曹诗】

　　从军山陇北。长望阴山云。泾渭各异流。恩情於此分。故人赠宝剑。镂以瑶华文。一言凤独立。再说鸾无群。何得晨风起。悠哉凌翠氛。黄鹄去千里。垂涕为报君。

　　【寄丘三公诗】

　　昔我学冠剑。逢君在三川。何意风雨激。一诀异东西。菊秀空应夺。兰芳几时坚。堂恐握手毕。黯如光绝天。安得明月珠。揽涕寄吴山。

　　【卧疾怨别刘长史诗】

　　四时煎日夜。玉露催紫荣。始怀未及叹。春意秋方惊。凉草散萤色。衰树敛蝉声。凭景魂且谧。卧堂怨巳生。承君客江潭。先愁鸿雁鸣。吴山饶离袂。楚水多别情。金坚碧不灭。桂华兰有英。无辍代上朝。岂惜镜中明。但见一叶落。哀恨方未平。

　　【应刘豫章别诗】

　　清尘播峤岫。远被修。代。高行乃厉天。俗态揽明懋。散才贤。裂。分尧甸。於时秋永永。江汉起残烟。猎猎风翦树。飒飒露伤莲。霞出海中云。水发江上泉。浸淫泉怀浦。泛滥云辞山。洲渚一扬袂。殒意元气前。愿效卷施草。春华冬复坚。

　　【灯夜和殷长史诗】

　　冬尽彩叶暮。金石亦怀伤。冰鳞不能起。水鸟望川梁。客子仿永夜。寂寞幽意长。卧歇丹丘采。坐失曾泉光。结眉惨成虑。销忧非羽觞。此心冀可缓。清芷在沅湘。

　　【赠炼丹法和殷长史诗】

　　琴高游会稽。灵变竟不还。不还有长意。长意希童颜。身识本烂熳。光曜不可攀。方验参同契。金灶炼神丹。顿舍心知爱。永却平生欢。玉牒裁可卷。珠蕊不盈箪。譬如明月色。流采映岁寒。一待黄冶就。青芬迟孤鸾。

　　【从萧骠骑新亭】诗

　　鲵妖毁王度。虹气岨王猷。上宰轸灵略。宏威肃广谋。绵崄冒戈堞。乘峤回烽楼。燕兵歌越水。代马思吴州。金笳夜一远。明月信悠悠。云色被江出。烟光带海浮。开襟夹苍宇。拓远局溟洲。折日承丹谷。总驾临青丘。仄待飙雾晏。方从畎壑游。

　　【惜晚春应刘秘书诗】

　　烟景抱空意。蘅杜缀幽心。心忧望碧叶。涵影顾青林。风光多树色。露华翻蕙阴。水苔方下蔓。石萝日上寻。霞衣已具带。仙冠不持簪。徒为多委郁。精魄还自临。始获琼歌赠。一点重如金。山中有杂桂。玉沥乃共斟。

　　【秋夕纳凉奉和刑狱舅诗】

　　萧条晚秋景。旻云承景斜。虚堂起青霭。崦嵫生暮霞。空居寂以欷。左右自幽歌。骑星谢屐尾。濯发惭阳阿。年歇玄圃璧。岁减天津波。金箫哀夜长。瑶琴怨暮多。四时通信黯。春风日夜过。楚水徒有兰。忧至竟如何。

　　【郊外望秋答殷博士诗】

　　白露掩江皋。清满平地芜。长夜亦何际。衔思久踟蹰。企余重兰贝。清才富金瑜。独艳始东山。擅丽终西都。云精无永滞。水碧岂雁濡。属我兹景半。赏尔若光初。折麻异离群。纫蕙非索居。频赠既雅歌。还怀谅短书。

　　【冬尽难离和丘长史诗】

　　閒居深怅怅。飔寒拂中闺。宝礼自千里。缣书果君题。山川吐幽气。云景抱长怀。兹别亦为远。潮澜郁东西。汀皋日惨色。桂暗猿方啼。揽意谁侘傺。屑涕在心乖。杜蘅念无沫。石兰终不暌。冀总岁暮驾。游衍苍山蹊。

　　【池上酬刘记室诗】

　　戚戚忧可结。结忧视春暮。紫荷渐曲池。皋兰覆径路。葱茜亘华堂。葐蒀杂绮树。为此久伫立。容易光阴度。水馆次文羽。山叶下暝露。怀赏入旧襟。悦物览新赋。惜我无雕文。报章惭复素。

　　【吴中礼石佛诗】

　　幻生太浮诡。长思多沈疑。疑思不惭炤。诡生宁尽时。敬承积劫下。金光铄海湄。火宅敛焚炭。药草匝惠滋。常愿乐此道。诵经空山坻。禅心暮不杂。寂行好无私。轩骑久已诀。亲爱不留迟。忧伤漫漫情。灵意终不淄。誓寻青莲果。永入梵庭期。

　　【采石上菖蒲诗】

　　瑶琴久芜没。金镜废不看。不见空闺里。纵横愁思端。缓步遵汀渚。扬枻泛春澜。电至烟流绮。水绿桂涵丹。凭酒竟未悦。半景方自叹。每为忧见及。杜若讵能宽。冀采石上草。得以驻馀颜。赤鲤傥可乘。云雾不复还。

　　【就谢主簿宿诗】

　　季月寒气重。滋兰错无芳。北风漂夜色。河凝暠如霜。怅哉心神晚。烛灭此深堂。芰衣如可赠。宁湿岨云梁。

　　【无锡舅相送衔涕】别诗

　　心远路已迥。意满辞未陈。曾风漂别盖。北云竦征人。杯酒怜岁暮。志气非上春。若无孤鸟还。沥泣何所因。

　　【当春四韵同左丞诗】

　　雷萌山中草。云煦江上花。流烟漾璇景。轻风泛凌霞。我有幽兰念。衔意瞩里斜。友人殊未还。独慰檐前华。

　　【感春冰遥和谢中书诗二首】

　　江皋桐始华。敛衣望边亭。平原何寂寂。岛暮兰紫茎。芬披好草合。流烂新光生。冰雪徒皦洁。此焉空守贞。

　　暮意歌上眷。怅哉望佳人。揽洲之宿莽。命为瑶桂因。观书术不变。学古道恒真。若作商山客。寄谢丹水滨。

　　【咏美人春游诗】

　　江南二月春。东风转绿苹。不知谁家子。看花桃李津。白雪凝琼貌。明珠点绛唇。行人咸息驾。争拟洛川神。

　　【征怨诗】

　　荡子从征久。凤楼箫管间。独枕凋云鬓。孤灯损玉颜。何日边尘净。庭前征马还。

　　【侍始安石头城】

　　开局绕天邑。襟邑抱尊华。  


　　江淹

　　【诗】

　　【杂体诗三十首】

　　夫楚谣汉风。既非一骨。魏制晋造。固亦二体。璧犹蓝朱成彩。杂错之变无穷。宫角为音。靡曼之态不极。故蛾眉讵同貌。而俱动於魄。芳草宁共气。而皆悦於魂。不其然欤。至於世之诸贤。各滞所迷。莫不论甘而忌辛。好丹而非素。岂所谓通方广恕。好远兼爱者哉。乃及公干、仲宣之论。家有曲直。安仁、士衡之评。人立矫抗。况复殊於此者乎。又贵远贱近。人之常情。重耳轻目。俗之恒蔽。是以邯郸托曲於李奇。士季假论於嗣宗。此其效也。然五言之兴。谅非敻古。但关西邺下。既已罕同。河外江南。颇为异法。故玄黄经纬之辨。金碧浮沉之殊。仆以为亦各具美兼善而已。今作三十首诗。斅其文体。虽不足品藻渊流。庶亦无乖商搉云尔。

　　【古离别】

　　远与君别者。乃至雁六关。黄云蔽千里。游子何时还。送君如昨日。檐前露已团。不惜蕙草晚。所悲道里寒。君在天一涯。妾身长别离。愿一见颜色。不异琼树枝。菟丝及水萍。所寄终不移。

　　【李都尉陵从军】

　　樽酒送征人。踟蹰在亲宴。日暮浮云滋。握手泪如霰。悠悠清水川。嘉鲂得所荐。而我在万里。结友不相见。袖中有短书。愿寄双飞燕。

　　【班婕妤咏扇】

　　纨扇如团月。出自机中素。画作秦王女。乘鸾向烟雾。彩色世所重。虽新不代故。窃愁凉风至。吹我玉阶树。君子恩未毕。零落在中路。

　　【魏文帝曹丕游宴】

　　置酒坐飞阁。逍遥临华池。神飙自远至。左右芙蓉披。绿竹夹清水。秋兰被幽崖。月出照园中。冠佩相追随。客从南楚来。为我吹参差。渊鱼犹伏浦。听者未云罢。高文一何绮。小儒安足为。肃肃广殿阴。雀声愁北林。众宾还城邑。何用慰我心。

　　【陈思王曹植赠友】

　　君王礼英贤。不悋千金璧。双阙指驰道。朱宫罗第宅。从容冰井台。清池映华薄。凉风荡芳气。碧树先秋落。朝与佳人期。日夕望青阁。褰裳摘明珠。徙倚拾蕙若。眷我二三子。辞义丽金雘。延陵轻宝剑。季布重然诺。处富不忘贫。有道在葵藿。

　　【刘文学桢感怀】

　　苍苍山中桂。团团霜露色。霜露一何紧。桂枝生自直。橘柚在南国。因君为羽翼。谬蒙圣主私。托身文墨职。丹彩既已过。敢不自雕饰。华月照芳池。列坐金殿侧。微臣固受赐。鸿恩良未测。

　　【王侍中粲怀德】

　　伊昔值世乱。秣马辞帝京。既伤蔓草别。方知伏杜情。崤函荡丘墟。冀阙缅纵横。倚棹泛泾渭。日暮山河清。蟋蟀依素野。严风吹枯茎。鹳鹢在幽草。客子泪己零。去乡三元十载。幸遭天下平。贤主降嘉赏。金貂服玄缨。侍宴出河曲。飞盖游邺城。朝露竟几何。忽如水上萍。君子笃恩义。柯叶终不倾。福履既所绥。千载垂令名。

　　【嵇中散康言志】

　　曰余不师训。潜志去世尘。远想出宏域。高步超常伦。灵凤振羽仪。戢景西海滨。朝食琅玕实。夕饮玉池津。处顺故无累。养德乃入神。旷哉宇宙惠。云罗更四陈。哲人贵识义。大雅明庇身。庄生悟无为。老氏守其真。天下皆得一。名实久相宾。咸池飨爰居。钟鼓或愁辛。柳惠善直道。孙登庶知人。写怀良未远。感赠以书绅。

　　【阮步兵籍咏怀】

　　青岛海上游。莺斯蒿下飞。浮沈不相宜。羽翼各有归。飘飘可终年。瀁安是非。朝云乘变化。光耀世所希。精卫衔木石。谁能测幽微。

　　【张司空华离情】

　　秋月映帘栊。悬光入丹墀。佳人抚鸣琴。清夜守空帷。兰径少行迹。玉台生网丝。庭树发红彩。闺草含碧滋。延伫整绫绮。万里赠所思。愿垂湛露惠。信我皎日期。

　　【潘黄门岳述哀】

　　青春速天机。素秋驰白日。美人归重泉。凄怆无终毕。殡宫已肃清。松柏转萧瑟。俯仰未能弭。寻念非但一。抚衿悼寂寞。恍然若有失。明月入绮窗。仿佛想蕙质。销忧非萱草。永怀寄梦寐。梦寐复冥冥。何由觌尔形。我惭北海术。尔无帝女灵。驾言出远山。徘徊泣松铭。雨绝无还云。华落岂留英。日月方代序。寝兴何时平。

　　【陆平原极羁宦】

　　储后降嘉命。恩纪被微身。明发眷桑梓。永叹怀密亲。流念辞南澨。衔怨别西津。驱马遵淮泗。旦夕见梁陈。服义追上列。矫迹厕宫臣。朱黻咸髦士。长缨皆俊民契阔承华内。绸缪逾岁年。日暮聊总驾。逍遥观洛川。殂殁多拱木。宿草凌寒烟。游子易感慨。踯躅还自怜。愿言寄三鸟。离思非徒然。

　　【左记室思咏史】

　　韩公沦卖药。梅生隐市门。百年信荏苒。何为苦心魂。当学卫霍将。建功在河源。珪组贤君眄。青紫明主恩。终军才始达。贾谊位方尊。金张服貂冕。许史乘华轩。王侯贵片议。公卿重一言。太平多欢娱。飞盖东都门。顾念张仲蔚。蓬蒿满中园。

　　【张黄门协苦雨】

　　丹霞蔽阳景。绿泉涌阴渚。水鹳巢层甍。山云涧柱碍。有弇兴春节。愁霖贯秋序。燮燮凉叶夺。戾戾飔风举。高谈玩四时。索居慕俦侣。青苕日夜黄。芳蕤成宿楚。岁暮百虑交。无以慰延伫。

　　【刘太尉琨伤乱】

　　皇晋遘阳九。天下横氛雾。秦赵值薄蚀。幽并逢虎据。伊作荷宠灵。感激徇驰骛。虽无六奇术。冀与张韩遇。甯戚扣角歌。桓公遭乃举。荀息冒崄难。实以忠贞故。空令日月逝。愧无古人度。饮马出城濠。北望沙漠路。千里何萧条。白日隐寒树。投袂既愤懑。抚枕怀百虑。功名惜未立。玄发已改素。时哉苟有会。治乱惟冥数。

　　【卢郎中】谌感交

　　大厦须异材。廊庙非庸器。英俊著世功。多士济斯位。眷顾成绸缪。乃与时髦匹。姻媾久不亏。契阔岂但一。逢厄既已同。处危非所恤。常慕先达概。观古论得失。马服为赵将。疆场得清谧。信陵佩魏印。秦兵不敢出。慨无握中策。徒惭素丝质。羁旅去旧京。感遇逾琴瑟。自顾非杞梓。勉力在无逸。更以畏友朋。滥吹乖名实。

　　【郭弘农璞游仙】

　　崦山多灵草。海滨饶奇石。偃蹇寻青云。隐沦驻精魄。道人读丹经。方士炼玉液。朱霞入窗牖。曜灵照空隙。傲睨摘木芝。陵波采水碧。眇然万里游。矫掌望烟客。永得安期术。岂愁濛汜迫。

　　【孙】廷尉绰杂述

　　太素既已分。吹万著形兆。寂动苟有源。因谓殇子夭。道丧涉千载。津梁谁能了。思乘扶摇翰。卓然凌风矫。静观尺棰义。理足未尝少。冏冏秋月明。凭轩咏尧老。浪迹无蚩妍。然后君子道。领略归一致。南山有绮皓。交臂久变化。传火乃薪草。亹亹玄思清。胸中去机巧。物我俱忘怀。可以狎鸥鸟。

　　【许徵君询自叙】

　　张子暗内机。单生蔽外象。一时排冥筌。冷然空中赏。遣此弱丧情。资神任独往。采药白云隈。聊以肆所养。丹葩曜芳蕤。绿竹阴间敞。苕苕寄意胜。不觉凌虚上。曲棂激鲜飙。石室有幽响。去矣从所欲。得失非外奖。至哉操斤客。重明固已朗。五难既洒落。超迹绝尘网。

　　【殷东阳仲文兴瞩】

　　晨游任所萃。悠悠蕴真趣。云天亦辽亮。时与赏心遇。青松挺秀萼。蕙色出乔树。极眺清波深。缅映石壁素。莹情无馀滓。拂衣释尘务。求仁既自我。玄风岂外慕。直置忘所宰。萧散得遗虑。

　　【谢仆射混游览】

　　信矣劳物化。忧襟未能整。薄言遵郊衢。总辔出台省。凄凄节序高。寥寥心悟永。时菊耀岩阿。云霞冠秋岭。眷然惜良辰。徘徊践落景。卷舒虽万绪。动复归有静。曾是迫桑榆。岁暮从所秉。舟壑不可攀。忘怀寄匠郢。

　　【陶徵君潜田居】

　　种苗在东皋。苗生满阡陌。虽有荷鉏倦。浊酒聊自适。日暮巾柴车。路暗光已夕。归人望烟火。稚子候檐隙。问君亦何为。百年会有役。但愿桑麻成。蚕月得纺绩。素心正如此。开迳望三益。

　　【谢临川灵运游山】

　　江海经邅回。山峤备盈缺。灵境信淹留。赏心非徒设。平明登云峰。杳与庐霍绝。碧障长周流。金潭恒澄彻。洞林带晨霞。石壁映初晰。乳窦既滴沥。丹井复寥泬。岩崿转奇秀。崟岑还相蔽。赤玉隐瑶溪。云锦被沙汭。夜闻猩猩啼。朝见鼯鼠逝。南中气候暖。朱华凌白雪。幸游建德乡。观奇经禹穴。身名竟谁辨。图史终磨灭。且泛桂水潮。映月游海澨。摄生贵处顺。将为智者说。

　　【颜特进延之侍宴】

　　太微凝帝宇。瑶光正神县。揆日粲书史。相都丽闻见。列汉构仙宫。开天制宝殿。桂栋留夏飙。兰橑停冬霰。青林结冥濛。丹巘被蔥茜。山云备卿霭。池卉具灵变。重阳集清氛。下辇降玄宴。骛望分环队。晒旷尽都甸。气生川岳阴。烟灭淮海见。中坐溢朱组。步檐簉琼弁。礼登伫睿情。乐阕延皇眄。测恩跻逾逸。沿牒懵浮贱。承荣重兼金。巡华过盈瑱。敢饰舆人咏。方惭渌水荐。

　　【谢法曹惠连赠别】

　　昨发赤亭渚。今宿浦阳汭。方作云峰异。岂伊千里别。芳尘未歇席。零泪犹在袂。停舻望极浦。弭棹阻风雪。风雪既经时。夜永起怀思。汛滥北湖游。苕亭南楼期。点翰咏新赏。开袠莹所疑。摘芳爱气馥。拾蕊怜色滋。色滋畏沃若。人事亦销铄。子衿怨勿往。谷风诮轻薄。共秉延州信。无惭仲路诺。灵芝望三秀。孤筠情所托。所托已殷勤。祗足搅怀人。今行嵊外。衔思至海滨。觌子杳未僝。款睇在何辰。杂佩虽可赠。疏华竟无陈。无陈心悁劳。旅人岂游遨。幸及风雪霁。青春满江皋。解缆候前侣。还望方郁陶。烟景若离远。末响寄琼瑶。

　　【王徵君微养疾】

　　窈蔼潇湘空。翠涧澹无滋。寂历百草晦。欻吸鹍鸡悲。清阴往来远。月华散前墀。炼药瞩虚幌。汛瑟卧遥帷。水碧验未黩。金膏灵讵缁。北渚有帝子。荡漾不可期。怅然山中暮。怀疴属此诗。

　　【袁太尉淑从驾】

　　宫庙礼哀敬。枌邑道严玄。恭洁由明祀。肃驾在祈年。诏徒登季月。戒凤藻行川。云旆象汉徙。宸网拟星悬。朱棹丽寒渚。金鍐映秋山。羽卫蔼流景。彩吹震沈渊。辨诗测京国。履籍鉴都鄽。氓谣响玉律。邑颂被丹弦。文轸薄桂海。声教烛冰天。和惠颁上笏。恩渥浃下筵。幸侍观洛后。岂慕巡河前。服义方无沫。展歌殊未宣。

　　【谢光禄庄郊游】

　　肃舲出郊际。徙乐逗江阴。翠山方蔼蔼。青浦正沈沈。凉叶照沙屿。秋荣冒水浔。风散松架险。云郁石道深。静默镜绵野。四睇乱层岑。气清知雁引。露华识猨音。云装信解黻。烟驾可辞金。始整丹泉术。终觌紫芳心。行光自容裔。无使弱思侵。

　　【鲍参军昭戎行】

　　豪士枉尺璧。宵人重恩光。狥义非为利。执羁轻去乡。孟冬郊祀月。杀气起严霜。戎马粟不暖。军士冰为浆。晨上城皋坂。碛砾皆羊肠。寒阴笼白日。大谷晦苍苍。息徒税征驾。倚剑临八荒。鹪鹏不能飞。玄武伏川梁。铩翮由时至。感物聊自伤。坚儒守一经。未足识行藏。

　　【休上人怨别】

　　西北秋风至。楚客心悠哉。日暮碧云合。佳人殊未来。露彩方泛艳。月华始徘徊。宝书为君掩。瑶琴讵能开。相思巫山渚。怅望阳云台。膏炉绝沈燎。绮席生浮埃。桂水日千里。因之平生怀。

　　【学魏文帝诗】

　　西北有浮云。缭绕华阴山。惜哉时不遇。入夜值霜寒。秋风聒地起。吹我至幽燕。幽燕非我国。窈窕为谁贤。少年歌且止。歌声断客子。

　　【效阮公诗十五首】

　　岁暮怀感伤。中夕弄清琴。戾戾曙风急。团团明月阴。孤云出北山。宿鸟惊东林。谁谓人道广。忧慨自相寻。宁知霜雪后。独见松竹心。

　　十年学读书。颜华尚美好。不逐世间人。斗鸡东郊道。富贵如浮云。金玉不为宝。一旦鹈鴂鸣。严霜被劲草。志气多感失。泪下沾怀抱。

　　白露淹庭树。秋风吹罗衣。忠信主不合。辞意将诉谁。独坐东轩下。鸡鸣夜已晞。总驾命宾仆。遵路起旋归。天命谁能见。人踪信可疑。

　　飘飘恍惚中。是非安所之。大道常不验。金火每如斯。慷慨少淑貌。便娟多令辞。宿昔秉心誓。灵明将见期。愿从丹丘驾。长弄华池滋。

　　阴阳不可知。鬼神惟杳冥。暂试武帝貌。一见李后灵。同情沦异物。有体入无形。贤圣共草昧。仁智焉足明。变化未有极。恍惚谁能精。

　　若木出海外。本自丹水阴。群帝共上下。鸾鸟相追寻。千龄犹旦夕。万世更浮沉。岂与异乡士。瑜瑕论浅深。

　　夏后乘两龙。高会在帝台。荣光河雒出。白云苍梧来。侍御多贤圣。升降有群才。四时有变化。盛明不徘徊。高阳邈已远。伫立谁语哉。

　　昔余登大梁。西南望洪河。时寒原野旷。风急霜露多。仲冬正惨切。日月少精华。落叶纵横起。飞鸟时相过。搔首广川阴。怀归思如何。常愿反初服。间步颍水阿。

　　宵月辉西极。女圭映东海。佳丽多异色。芬葩有奇采。绮缟非无情。光阴命谁待。不与风雨变。长共山川在。人道则不然。消散随风改。

　　少年学击剑。从师至幽州。燕赵兵马地。唯见古时丘。登城望山水。平原独悠悠。寒暑有往来。功名安可留。

　　扰扰当途子。毁誉多埃尘。朝生舆马间。夕死衢路滨。藜藿应见弃。势位乃为亲。华屋争结绶。朱门竞弹巾。徒羡草木利。不爱金碧身。至德所以贵。河上有丈人。

　　华树曜北林。芬芳空自宣。秋至白云起。蟪蛄号庭前。中心有所思。虚堂独浩然。安坐咏琴瑟。逍遥可永年。

　　假乘试行游。北望高山岑。翩翩征鸟翼。萧萧松柏阴。感时多辛酸。览物更伤心。性命有定理。祸福不可禁。唯见云际鹄。江海自追寻。

　　夕云映西山。蟋蟀吟桑梓。零露被百草。秋风吹桃李。君子怀苦心。感慨不能止。驾言远行游。驱马清河涘。寒暑更进退。金石有终始。光色俯仰间。英艳难久恃。

　　至人贵无为。裁魂守寂寥。唯有驰骛士。风尘有一朝。舆马相跨跃。宾从共衿骄。天道好盈缺。春华故秋凋。不知北山民。商歌弄场苗。

　　【清思诗五首】

　　赵后未至丽。阴妃非美极。情理傥可论。形有焉足识。帝女在河洲。晦映西海侧。阴阳无定光。杂错千万色。终岁如琼草。红华长翕赩。

　　师旷操雅操。延子聆奇音。玄鹤徒翔舞。清角自浮沉。明琯东南逝。精丝西北临。白云瑶池曲。止使泪淫淫。

　　秋夜紫兰生。湛湛明月光。偃蹇灵芝采。容裔紫华堂。林木不拂盖。淇水宁渐裳。倏忽南江阴。照曜北海阳。从此长往来。万世无感伤。

　　白露滋金瑟。清风荡玉琴。空闺饶远念。虚堂生夜阴。兹夕一何哀。明月没西林。世人重时暮。道士情亦深。愿乘青鸟翼。径出玉山岑。

　　至德不可传。灵龟不可侣。草木还根蒂。精灵归妙理。我学杳冥道。谁能测穷已。须待九转成。终会长沙市。

　　【伤内弟刘常侍诗】

　　金璧自蕙质。兰杜信嘉名。丹彩既腾迹。华萼故扬声。伊余方罢秀。叹息向君荣。谁疑春光昃。何遽秋露轻。远心惜近路。促景怨长情。风至衣袖冷。况复蟪蛄鸣。白露沿汉沼。明月空汉生。长悲离短意。恻切吟空庭。注欷东郊外。流涕北山坰。

　　【悼室人诗十首】

　　佳人永暮矣。隐忧遂历兹。宝烛夜无华。金镜昼恒微。桐叶生绿水。雾天流碧滋。蕙弱芳未空。兰深鸟思时。湘醽徒有酌。意塞不能持。

　　适见叶萧条。已复花庵郁。帐里春风荡。檐前还燕拂。垂涕视去景。摧心向徂物。今悲辄流涕。昔欢常飘忽。幽情一不弭。守叹谁能慰。

　　夏云多杂色。红光铄蕤鲜。苒弱屏风草。潭拖曲池莲。黛叶鉴深水。丹华香碧烟。临彩方自吊。揽气以伤然。命知悲不绝。恒如注海泉。

　　驾言出游衍。冀以涤心胸。复值烟雨散。清阴带山浓。素沙匝广岸。雄虹冠尖峰。出风舞森桂。落日暧圆松。还结生不念。楚客独无容。

　　秋至捣罗纨。泪满未能开。风光肃入户。月华为谁来。结眉向珠网。沥思视青苔。鬓局将成葆。带减不须摧。我心若函烟。葐蒀满中怀。

　　窗尘岁时阻。闺芜日夜深。流黄夕不织。宁闻梭杼音。凉霭漂虚座。清香荡空琴。蜻引知寂寥。蛾飞测幽阴。乃抱生死悼。岂伊离别心。

　　颢颢气薄暮。蓛蓛清衾单。阶前水光裂。树上雪花团。庭鹤哀以立。云鸡肃且寒。方东有苦泪。承夜非膏兰。从此永黯削。萱叶焉能宽。

　　杼悲情虽滞。送往意所知。空座几时设。虚帷无久垂。暮气亦何劲。严风照天涯。梦寐无端际。惝恍有分离。意念每失乖。徒见四时亏。

　　神女色姱丽。乃出巫山湄。逶迤罗袂下。鄣日望所思。佳人独不然。户牖绝锦綦。感此增婵娟。屑屑涕自滋。清光澹且减。低意守空帷。

　　二妃丽潇湘。一有乍一无。佳人承云气。无下此幽都。当追帝女迹。出入泛灵舆。掩映金渊侧。游豫碧山隅。暧然时将罢。临风返故居。

　　【诗】

　　通渠运春流。幽谷涣冰。荡秽出新泉。游望登重陵。

　　【自乐昌郡溯流入郴诗】

　　兹山界夷夏。天际横寥廓。

　　【诗】

　　河州多沙尘。风吹黄云起。

　　【歌】

　　芳洲之草行欲暮。桂水之波不可渡。绝世独立兮报君子之一顾。

　　【歌】

　　曲台歌未徙。黄壤哭已亲。玉玦归无色。罗衣会生尘。骄才雄力君何怨。徒念薄命之苦辛。

　　【谣】

　　秋雁度兮芳草残。琴柱急兮江上寒。愿一见兮道我意。千里远兮长路难。

　　谣

　　碧玉作碗银为盘。一刻一镂化双鸾。

　　【歌】

　　美人不见紫锦衾。黄泉应至何所禁。

　　【诗】

　　见上客兮心历乱。送短诗兮怀长叹。中人望兮蚕既饥。燮蹀暮兮思夜半。

　　【杂三言五首】

　　予上国不才。黜为中山长史。待罪三载。究识烟霞之状。既对道书。官又无职。笔墨之势。聊为后文。

　　【构象台】

　　曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图刹。画影象兮在丹青。起净法兮出西海。流梵音兮至索溟。网紫宙兮洽万品。冠璇寓兮济群生。余汩阻兮至南国。迹已徂兮心未扃。立孤台兮山岫。架半室兮江汀。累青杉於涧构。积红石於林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟杂草而一香。苔藓生兮绕石户。莲花舒兮绣池梁。伊日月之寂寂。无人音与马迹。耽禅情於云迳。守息心於端石。永结意於鹫山。长憔悴而不惜。

　　【访道经】

　　百学兮异文。锦派兮绮分。珍君之言兮皦无际。悦子之道兮迥不群。澹深韵於白水。俨高意於浮云。轨贤豪於后学。轶望识於前文。兹道兮可传。可传兮皓然。挟兹心兮赴绝国。怀此书兮坐空山。空山隐辚兮穷翠崿。水散漫兮涵素壑。海外阴兮气昙昙。江上月兮光灼灼。东南出兮是一山。西北来兮乃双鹤。池中莲兮十色红。窗前树兮万叶落。四壁深兮乃泬。左右虚兮如寂寞。寂寞兮山室。德经兮道。荡魂兮刷气。掩忧兮静疾。信若人兮先觉。聊与子兮如一。

　　【镜《论语》】

　　巡青史之残诰。览朱管之遗册。惟鲁滨之一叟。信衔道而探寂。世艰险而多阻。君英明而不革。讲业兮齐卫。论精兮汴泗。子之说兮义已秘。成贾郑之雄理。可黄何之壮思。惜古人之取才。瞰青云而靖意。意恬怅兮有端。才赠峻兮可观。宪妫禹而折法。袭仁谊而求安。不嬿婉於戚施。宁踸踔於马兰。俾后生之庶士。鉴明德之音翰。惟山中兮寂寞。沉忧思兮无从。石红青兮百叠。山浓淡兮万重。日下兮。月出兮铜峰。竹色兮拂户。水气兮绕窗。味哲人之遗珍。折片句兮忘老。嘉石门之埋名。怜柳子之沈道。书吴伯於衣袖。镂颜子於心抱。筹出处之叔仲。酌言默之多少。若妙行与上灵。非积学之所绍。至游夏以升降。幸砥心而勿夭。

　　【悦曲池】

　　北山兮黛柏。南江兮石。峰兮若虹。黛树兮如昼。暮云兮十里。朝霞兮千尺。千尺兮绵绵。青气兮往旋。桐之叶兮蔽日。桂之枝兮刺天。百谷多兮泻乱波。杂磵饶兮鹜丛泉。竟长洲兮匝东岛。萦曲屿兮绕西山。山峦岏兮水环合。水环合兮石重沓。林中电兮雨冥冥。江上风兮木飒飒。盟清冷兮适潺湲。白云起兮吊石莲。客子思兮心断绝。心断绝兮愁无闲。步东池兮夜未艾。卧西窗兮月向山。引一息于魂内。扰百绪於眼前。意春兰与秋若。愿不绝於江边。

　　【爱远山】

　　伯鸾兮已远。名山兮不返。逮绀草之可结。及朱华之未晚。緤余马於椒阿。漾余舟於沙衍。临星朏兮树暗。看日烁兮霞浅。浅霞兮駮云。一合兮一分。映壑兮为饰。缀涧兮居文。碧色兮婉转。丹秀兮芬蒀。深林寂以窈窈。上猨狖之所群。群猨兮聒山。大林兮蔽天。枫岫兮筠岭。兰畹兮芝田。紫蒲兮光水。红荷兮艳泉。香枝兮嫩叶。翡累兮翠叠。非郢路之辽远。实寸忧之相接。欷美人於心底。愿山与川之可涉。若溘死於汀潭。哀时命而自惬。

　　【应谢主簿骚体】

　　山棂静兮悲凝凉。涧轩掩兮酒涵霜。曾风激兮绿苹断。积石闭兮紫苔伤。芝原寂少色。筠原寂少色。筠庭黯无光。沐予冠於极浦。驰予珮兮江阳。吊秋冬之已暮。忧与忧兮不忘。使杜蘅可翦而弃。夫何贵于芬芳。

　　【刘仆射东山集学骚】

　　含秋一顾。眇然山中。檀乐循。便娟来风。木瑟瑟兮气芬蒀。石戈戈兮水成文。擿江崖之素草。窥海岫之青云。愿芙蓉兮未晦。遵江波兮待君。

　　【山中《楚辞》六首】

　　青春素景兮白日出之蔼蔼。吾将弭节於江夏。见杜若之如大。结雕鳞以成车。悬杂羽而为盖。草色绿而马声悲。欷沿油以流带。

　　予将礼於太一。乃雄剑兮玉钩。日华粲於芳阁。月金披於翠楼。舞燕赵之上色。激河淇之名讴。荐西海之异品。倾东岳之庶羞。乘鱼文兮锦质。要灵人兮中州。

　　入橘浦兮容与。心敞惘兮迷所识。视烟霞而一色。深秋窈以亏。天上列星之所极。

　　桂之生兮山之峦。纷可爱兮柯团团。谿崎嶬兮石架阻。飕兮木道寒。烟色闭兮乔木桡。岚气暗兮幽篁难。忌蟪蛄之蚤吟。惜玉孙之晚还。信於邑兮白露。方夭病兮秋兰。

　　石簁簁兮蔽日。雪叠叠兮薄树。车萧条兮山逼。舟容与兮水路。愍晨夜之摧挫。感春秋之欲暮。征夫辍而在位。御者跼而载顾。

　　魂兮归来。异方不可以亲。蝮蛇九首。雄虺戴鳞。炎穴一光。骨烂魂伤。玄狐曳尾。赤象为梁。至日归来。无往此异方。

　　萧钧

　　〈钧。齐高帝子。出继衡阳王。与王智深、江淹等以文章相赏会。〉

　　【晚景游泛怀友】

　　

　　龙开依御沟。凤辖转芳洲。云峰初辨夏。麦气早迎秋。山翠馀烟积。川平晚照收。浪随文鹢转。渡逐彩鸳浮。风花转未落。岩泉咽不流。一辞金谷苑。空想竹林游。  


　　王暕

　　〈暕。字思晦。琅邪人。齐太尉俭字。弱冠选尚淮南公主。拜驸马都尉。齐明帝时。除骠骑从事中郎。天监初。除太子中庶子。历侍中、五兵尚书。出为晋陵太守。徵为吏部尚书。累迁侍中、尚书左仆射。领国子祭酒。天监四年卒。年四十七。〉

　　【观乐应诏诗】

　　赵瑟含清音。秦筝凝逸响。参差陈九夏。依迟分四上。从风绕金梁。含云映珠网。递奏岂二八。繁弦非一两。幸叨东郭吹。侧陪南风赏。忘味信铿锵。餐和终俯仰。轻尘已飞散。游鱼亦翻荡。恩光实难遇。咏言宁易放。

　　【咏舞诗】

　　从风回绮袖。映日转花钿。同情依促柱。共影赴危弦。

　　曹景宗

　　〈景宗。字子震。新野人。仕齐。累官竟陵太守。及武帝起兵。景宗率众来从。除郢州刺史。天监六年。大败魏於钟离。进爵为公。拜侍中、领军将军。天监七年。迁江州刺史。赴任卒於道。年五十二。〉

　　【光华殿侍宴赋竞病韵诗】

　　

　　去时儿女悲。归来笳鼓竞。借问行路人。何如霍去病。

　　任昉

　　〈昉。字彦升。乐安博昌人。宋末辟丹阳尹主簿。入齐历太常博士、丹阳尹王俭主簿、尚书殿中郎、司徒记室参军、太子步兵校尉、司徒左长史。中兴初为骠骑记室参军。梁受禅。拜黄门侍郎。迁吏部郎中。掌著作。出为义兴太守。重除吏部郎中。转御史中丞。秘书监。出为新安太守。天监七年卒。年四

　　十九。有杂传二百四十七卷、地记二百五十二卷、集三十四卷。〉

　　【为王嫡子侍皇太子释尊宴】

　　在昔归运。阻乱弘多。夷山制宇。荡海为家。风云改族。日月增华。钦圣兹远。怀道兹冲。践言动俗。果行移风。进往一篑。启或三蒙。冰实因水。金亦在镕。惟神知化。在物立言。乐正雅颂。咸被后昆。告奠明祀。观道圣门。日月不息。师表常尊。

　　【赠王僧孺诗】

　　

　　惟子见知。惟余知子。观行视言。要终犹始。敬之重之。如兰如芷。形应影随。曩行今止。百行之首。立人斯著。子之有之。谁毁谁誉。修名既立。老至何遽。谁其执鞭。吾为子御。刘略班艺。虞志荀录。伊昔有怀。交相欣勖。下帷无倦。升高有属。嘉尔晨灯。惜余夜烛。

　　【答刘居士诗】

　　君子之道。亦有其四。高行绝俗。盛德出类。才同文锦。学非书肆。望之可阶。即之难至。辍精天理。躔象少微。人与俗异。道与人违。庭飞熠耀。室满伊威。行无辙迹。理绝心机。

　　【九日侍宴乐游苑诗】

　　帝德峻韶夏。王功书颂平。共贯沿五胜。浊道迈三英。我皇抚归运。时乘信告成。一唱华钟石。再抚被丝笙。黄草归雒木。梯山荐玉荣。时来浊河变。瑞起温洛清。物色动宸眷。民豫降皇情。

　　【奉和登】景阳山诗

　　物色感神游。升高怅有阅。南望铜駞街。北走长楸埒。别涧宛沧溟。疏山驾瀛碣。奔鲸吐华浪。司南动轻枻。日下重门照。云开九华澈。观阁隆旧恩。奉图愧前哲。

　　【泛长溪诗】

　　徇禄聚归粮。依隐谢羁勒。绝物甘离群。长怀思去国。长溪永东舍。震区穷水域。道遇垂纶叟。聊访问津惑。弭楫申九言。无为累牵纆。长泛沧浪水。平明至曛黑。

　　【落日泛舟东溪诗】

　　黝黝桑柘繁。芃芃麻麦盛。交柯溪易阴。反景澄馀映。吾生虽有待。乐天庶知命。不学梁甫吟。唯识沧浪咏。田荒我有役。秩满余谢病。

　　【济浙江诗】

　　昧旦乘轻风。江湖忽来往。或与归波送。乍逐翻流上。近岸无暇目。远峰更兴想。绿树悬宿根。丹崖颓久壤。

　　【赠郭桐庐山谿口见候余既未至郭仍进村维舟久之郭生方至诗】

　　朝发富春渚。蓄意忍相思。涿令行春返。冠盖溢川坻。望久方来萃。悲欢不自持。沧江路穷此。湍险方自兹。叠嶂易成响。重以夜猿悲。客心幸自弭。中道遇心期。亲好自斯绝。孤游从此辞。

　　【答何徵君诗】

　　散诞羁外。拘束名教里。得性千乘同。山林无朝市。勿以耕蚕贵。空笑易农士。宿昔仰高山。超然绝尘轨。倾壶已等药。命管亦齐喜。无为叹独游。若终方同止。

　　【赠徐徵君诗】

　　促生悲永路。早交伤晚别。自我隔容徽。於焉徂岁月。情非山河阻。意似江湖悦。东皋有儒素。杳与荣名绝。曾是违赏心。曷用箴余缺。眇焉追平生。尘书废不阅。信此伊能已。怀抱岂暂辍。何以表相思。贞松擅严节。

　　【答刘孝绰诗】

　　

　　阅水既成澜。藏舟遂移壑。彼美洛阳子。投我怀秋作。久敬类诚言。吹嘘似嘲谑。兼称夏云尽。复陈秋树索。讵慰耋嗟人。徒深老夫托。直史兼褒贬。辖司专疾恶。九折多美疹。匪报庶良药。子其崇锋颖。春耕励秋获。

　　【答到建安饷杖诗】

　　故人有所赠。称以冒霜筠。定是湘妃泪。潜洒遂邻彬。扶危复防咽。事归薄暮人。劳君尚齿意。矜此杖乡辰。复资后坐彦。候余方欠伸。献君千里笑。纾我百忧嚬。坐适虽有器。卧游苦无津。何由乘此竹。直见平生亲。

　　【寄到溉诗】

　　

　　铁钱两当一。百易代名实。为惠当及时。无待凉秋日。

　　【别萧谘议】诗

　　离烛有穷辉。别念无终绪。歧言未及申。离目已先举。揆景巫衡阿。临风长楸浦。浮云难嗣音。徘徊怅谁与。傥有关外驿。聊访狎鸥渚。

　　【厉吏人讲学诗】

　　暮烛迫西榆。将落诫南亩。曰余本疏情。颓暮积榆柳。践境渴师臣。临政钦益友。旰食愿横经。终朝思拥帚。虽欣辨兰艾。何用辟蒿莠。

　　【苦热诗】

　　旭旦烟云卷。烈景入东轩。倾光望转蕙。斜日照西垣。既卷蕉梧叶。复倾葵藿根。重簟无冷气。挟石似怀温。霡霂类珠缀。喘吓文苑作赫。状雷奔。

　　【同谢朏花雪诗】

　　土膏候年动。积雪表晨暮。散葩似浮玉。飞英若总素。东序皆白珩。西雝尽翔鹭。山经陋蜜荣。骚人贬琼树。

　　【出郡传舍哭范仆射诗】

　　平生礼数绝。式瞻在国桢。一朝万化尽。犹我故人情。待时属兴运。王佐俟民英。结欢三十载。生死一交情。携手遁衰孽。接景事休明。运阻衡言革。时泰玉阶平。浚冲得茂彦。夫子值狂生。伊人有泾渭。非余扬浊清。将乖不忍别。欲以遣离情。不忍一辰。千龄万恨生。

　　已矣平生事。咏歌盈箧笥。兼复相嘲谑。常与虚舟值。何时见范侯。还叙平生意。

　　与子别几辰。经涂不盈旬。弗睹朱颜改。徒想平生人。宁知安歌日。非君撤瑟晨。已矣余何叹。辍舂哀国均。

　　【严陵濑诗】

　　群峰此峻极。参差百重嶂。清浅既涟漪。激石复奔壮。神物徒有造。终然莫能状。

　　【咏池边桃诗】

　　已谢西王苑。复揖绥山枝。聊逢赏者爱。栖趾傍莲池。开红春灼灼。结实夏离离。

　　丘迟

　　〈迟。字希范。吴兴乌程人。齐常侍灵鞠子。举秀才。历任太学博士、大司马行参军、西中郎参军、殿中郎、车骑录事参军。梁台建。为骠骑主簿。及受禅。拜散骑侍郎。迁中书侍郎。领吴兴邑中正。为永嘉太守。选为临川王宏中军谘议参军。拜中书郎。迁司徒从事中郎。天监七年卒。年四十五。有集钞

　　四十卷、集十一卷。〉

　　【九日侍宴乐游苑诗】

　　朱明已谢。蓐收司礼。爰理秋祓。备扬旌棨。奉璋峨峨。金貂济济。上林弘敞。离宫非一。彩殿回风。丹楼映日。随珠甲帐。屯卫周悉。睟容徐动。天仪澄谧。云物游飏。光景高丽。枯叶未落。寒花委砌。丝桐激舞。楚雅闲慧。参差繁响。殷勤流诣。

　　【侍宴乐游苑送】徐州应诏

　　【诗】

　　诘旦阊阖开。驰道闻凤吹。轻荑承玉辇。细草藉龙骑。风迟山尚响。雨息云犹积。巢空初鸟飞。荇乱新鱼戏。实为北门重。匪亲孰为寄。参差别念举。肃穆恩波被。小臣信多幸。投生岂酬义。

　　【旦发渔浦潭诗】

　　渔潭雾未开。赤亭风已飏。棹歌发中流。鸣鞞响沓障。村童忽相聚。野老时一望。诡怪石异象。崭绝峰殊状。森森荒树齐。析析寒沙涨。藤垂岛易陟。崖倾屿难傍。信是永幽栖。岂徒暂清旷。坐啸昔有委。卧治今可尚。

　　【夜发密岩口诗】

　　弭棹纔假寐。击汰已争先。敞朗朝霞澈。惊明晓魄悬。万寻仰危石。百丈窥重泉。丛枝上点点。崩溜下填填。

　　【敬酬柳仆射征怨诗】

　　清歌自言妍。雅舞空仙仙。耳中解明月。头上落金钿。雀飞且近远。暮入绮窗前。鱼戏虽南北。终还荷叶边。惟见君行久。新年非故年。

　　【答徐侍中为人赠妇诗】

　　丈夫吐然诺。受命本遗家。糟糠且弃置。蓬首乱如麻。侧闻洛阳客。金盖翼高车。谒帝时来下。光景不可奢。幽房一洞启。二八尽芳华。罗裙有长短。翠鬓无低斜。长眉横玉脸。皓腕卷轻纱。俱看依井蝶。共取落檐花。何言征戍苦。抱膝空咨嗟。

　　【赠何郎诗】

　　向夕秋风起。野马杂尘埃。忧至犹如绕。讵是故人来。檐际落黄叶。阶前网绿苔。遥情不入酒。望美信难哉。

　　【题琴朴】奉柳吴兴诗

　　边山此嘉树。摇影出云垂。清心有素体。直干无曲枝。凡耳非所别。君子特见知。不辞去根本。造膝仰光仪。

　　【芳树诗】

　　芳叶已漠漠。嘉实复离离。发景傍云屋。凝晖覆华池。轻蜂掇浮颖。弱鸟隐深枝。一朝容色茂。千春长不移。

　　【望雪诗】

　　氛氲发紫汉。杂沓被朱城。倏忽银台构。俄顷玉树生。绵绵九轨合。昭昭四区明。

　　【玉阶春草诗】

　　发溜始参差。扶阶方沃若。杂叶半藏蜻。丛花未隐雀。葳蕤乱碧紫。苍黄间浓薄。

　　虞羲

　　〈羲。字子阳。会稽人。齐始安王引为侍郎。寻兼建安征虏府主簿功曹。又兼记室参军事。天监中卒。有集九卷。〉

　　【巫山高】

　　南国多奇山。荆巫独灵异。云雨丽以佳。阳台千里思。勿言可再得。特美君王意。高唐一断绝。光阴不可迟。

　　【自君之出矣】

　　自君之出矣。杨柳正依依。君去无消息。唯见黄鹤飞。关山多险阻。士马少光辉。流年无止极。君去何时归。

　　【敬赠萧谘议诗】

　　璇源派水。玉树分柯。投殷于宋。佐汉而酂。九畴攸叙。一画载謌。象贤弈叶。衮服逶迤。

　　自兹以降。朝端国右。鸣玉在腰。纳言加首。有钟有石。无凋无朽。令问令望。如琼如玖。

　　相门出相。德门有德。弱冠登朝。淑问玄塞。弱冠伊何。有典有则。淑问伊何。自南自北。

　　五芝秀草。八桂嘉树。五马骋涂。八龙游雾。彼令兄弟。方之有裕。并列大夫。登高而赋。

　　受言载笔。遂典群流。天禄不校。白兽未仇。申辕风雅。邹郯春秋。彝文不斁。职此之由。

　　帝念师旅。诏参帷慕。对曰戎车。未之先学。归陈俎豆。拂衣行乐。容止可观。卷舒可度。

　　千乘之后。好道轼闾。开府之日。有弓有舆。久勤引领。独下辟书。鸣笳启路。托乘后车。

　　枚叟上书。吴王弗纳。夫君正谏。直道难合。有伐问仁。阳狂不答。乃蒙矢刃。永离噂。

　　退食自公。多历年所。思归养素。豫闻斯语。终日下帷。情非待举。如蘧如惠。此出此处。

　　吾人下走。国士见知。同游宛洛。并泛涟漪。轻萝易动。遂别芳枝。蹈之不足。托此差池。

　　【赠何录事諲之诗十章】

　　历历斗维。王畿所止。滔滔灊汉。天步之纪。金耀圆图。玉澈方汜。蕰灵擢秀。载笃君子。

　　於穆君子。左角佩觿。从群竹骑。取俊游儿。昂昂千里。宛宛长离。同规同矩。异雄守雌。

　　早弃幼志。夙耽强学。唯道是修。何土不乐。将英竹箭。聊游稽岳。容止可观。进退可度。

　　有德有行。如珪如璋。乐山乐水。令问令望。辞家观国。为龙为光。唯兄唯弟。元方季方。

　　汉北张生。洛阳贾子。秩宗是佐。淑问不已。佥曰允谐。肃恭帝祉。於斯为盛。齐称得士。

　　中槐如宿。上阁如云。握兰正典。执笔司文。方瑜等润。比桂争芬。能照时宰。绩著人君。

　　帝子南牧。孔殷是抚。白水悠悠。青原庑庑。贲之束帛。不日来取。如马如枚。长裾上府。

　　咨余下走。中田获菽。乃裹糇粮。遂去乡塾。既曰覯止。朝游夕宿。如佩萱兰。久知芬馥。

　　共化之选。古谓惟良。能柔下邑。必惠上邦。大君有命。朱襮绣裳。方同汲子。重卧淮阳。

　　嘉命显承。方驾兰汜。如彼飞鸿。抟风千里。极目宁皋。劳心无已。苏歌有慰。逖听倾耳。

　　【送友人上湘诗】

　　濡足送征人。褰裳临水路。共盈一樽酒。对之愁日暮。汉广虽容舠。风悲未可渡。佳期难再得。但愿论心故。沅水日生波。芳洲行坠露。共知丘壑改。同无金石固。

　　【咏霍将军北伐诗】

　　拥旄为汉将。汗马出长城。长城地势险。万里与云平。凉秋八九月。虏骑入幽并。

　　飞狐白日晚。瀚海愁云生。羽书时断绝。刁斗昼夜惊。乘墉挥宝剑。蔽日引高旍。云屯七萃士。鱼丽六郡兵。胡笳关下思。羌笛陇头鸣。骨都先自詟。日逐次亡精。玉门罢斥堠。甲第始修营。位登万庾积。功立百行成。天长地自久。人道有亏盈。未穷激楚乐。已见高台倾。当令麟阁上。千载有雄名。

　　【数名诗】

　　一去濠水阳。连翩远为客。二毛飒已垂。家贫无所择。三径日荒疏。徭人心不怿。四豪不降意。何事黄金百。五日来归者。朱轮竟长陌。六郡轻薄儿。追随穷日夕。七发动音容。宾从纷奕奕。八表服英严。光光满坟藉。九流意何以。守玄遂成白。十载职不移。来归落松柏。

　　【见江边竹诗】

　　挺此贞坚性。来树朝夕池。秋波漱下趾。冬雪封上枝。葳蕤防晓露。葱茜集羁雌。含风自飒飒。负雪亦猗猗。金明无异状。玉洞良在斯。但恨非嶰谷。伶伦未见知。

　　【春郊诗】

　　光风转蕙畮。香雾郁兰津。暄迟蝶弄葩。景丽鸟和春。樵歌喧垄暮。渔枻乱江晨。山中芳杜若。依依独思人。

　　【咏秋月诗】

　　影丽高台端。光入长门殿。初生似玉钩。裁满如团扇。泛滥浮阴来。金波时不见。傥遇赏心者。照之西园宴。

　　【橘诗】

　　冲飙发陇首。朔雪度炎洲。摧折江南桂。离披漠北楸。独有凌霜橘。荣丽在中州。从来自有节。岁暮将何忧。

　　【望雪诗】

　　岁杪云昼昏。玄池冰夜结。远风金河起。吹我玉山雪。

　　【送别诗】

　　唯有一字书。寄之南飞雁。

　　虞骞

　　〈骞。会稽人。工为五言。官至王国侍郎。〉

　　【登钟山下峰望诗】

　　冠者五六人。携手岩之际。散意百仞端。极目千里睇。叠岫乍昏明。浮云时卷闭。遥看野树短。远望樵人细。

　　【游潮山悲古冢诗】

　　长林带朝夕。孤岭枕江村。疏松含白水。密筱满平原。荒坟改冻叶。低垅变年根。西光长槚落。促尔膝前尊。

　　【寻沈剡夕至嵊亭诗】

　　命楫寻嘉会。信次历山原。扪天上云糺。礜石下雷奔。澄潭写度鸟。空岭应鸣猿。榜歌唱将夕。商子处方昏。

　　【视月诗】

　　清夜未云疲。珠帘聊可发。泠泠玉潭水。映见蛾眉月。靡靡露方垂。晖晖光稍没。佳人复千里。馀影徒挥忽。

　　【拟雨诗】

　　清风送凉气。薄暮荡炎氛。虹照涟漪水。电出嵯峨云。落晖散长足。细雨织斜文。  
　 


　　沈约

　　〈约。字休文。吴兴武康人。仕宋。历征西记室参军、尚书度支郎。入齐。为太子家令。历尚书左丞、吏部郎、东阳太守、五兵尚书。梁武受禅。除仆射、尚书令。封建昌县侯。天监十二年卒。年七十三。谥曰隐。有谥法十卷、四声一卷、《晋书》一百十卷、《宋书》一百卷、齐纪二十卷、宋世文章志三十卷、俗说五卷、集钞十卷、集一百一卷。〉

　　【乐府】

　　【日出东南隅行】

　　朝日出邯郸。照我丛台端。中有倾城艳。顾景织罗纨。延躯似纤约。遗视若回澜。瑶装映层绮。金服炫雕栾。幸有同匡好。西仕服秦官。宝剑垂玉贝。汗马饰金鞍。萦场类转雪。逸控写腾鸾。罗衣夕解带。玉钗暮垂冠。

　　【昭君辞】

　　朝发披香殿。夕济汾阴河。於兹怀九逝。自此敛双蛾。沾妆疑湛露。绕臆状流波。日见奔沙起。稍觉转蓬多。胡风犯肌骨。非直伤绮罗。衔涕试南望。关山郁嵯峨。始作阳春曲。终成苦寒歌。惟有三五夜。明月暂经过。

　　【长歌行】

　　连连舟壑改。微微市朝变。来功嗣往迹。莫武徂升彦。局涂顿远策。留欢恨奔箭。拊戚状惊澜。循休拟回电。岁去芳愿违。年来苦心荐。春貌既移红。秋林岂停茜。一倍茂陵道。宁思柏梁宴。长戢兔园情。永别金华殿。声徽无惑简。丹青有馀绚。幽龠且未调。无使长歌倦。

　　【同前】

　　春隰荑绿柳。寒墀积皓雪。依依往纪盈。霏霏来思结。思结缠岁晏。曾是掩初节。初节曾不掩。浮荣逐弦缺。弦缺更圆合。浮荣永沉灭。色随夏莲变。态与秋霜耋。道迫无异期。贤愚有同绝。衔恨岂云忘。天道无甄别。功名识所职。竹帛寻摧裂。生外苟难寻。坐为长叹设。

　　【君子行】

　　良御惑燕楚。妙察乱渑淄。堤倾由漏壤。垣隙自危基。嚣途或妄践。党议勿轻持。

　　【从军行】

　　惜哉征夫子。忧恨良独多。浮天出鳀海。束马渡交河。雪萦九折嶝。风卷万里波。维舟无鸟岛。秣骥乏平莎。凌涛富惊沫。援木阙垂萝。江飔鸣叠屿。流云照层阿。玄埃晦朔马。白日照吴戈。寝兴动征怨。寤寐起还歌。晨装岂辍警。夕垒讵淹和。苦哉远征人。悲矣将如何。

　　【豫章行】

　　燕陵平而远。易河清且驶。一见尘波阻。临途引征思。双剑爱匣同。孤鸾悲影异。宴言诚易纂。清歌信难嗣。卧闻夕钟急。坐阅朝光亟。往欢坠壮心。来戚满衰志。殂芳无再馥。沦灰定还炽。夏台尚可忘。荣辱亦奚事。愧微旷士节。徒感鄙生饵。劳哉纳辰和。地远托声寄。

　　【相逢狭路间】

　　相逢洛阳道。系声流水车。路逢轻薄子。伫立问君家。君家诚易知。易知复易忆。龙马满街衢。飞盖交门侧。大子万户侯。中子飞而食。小子始从官。朝夕温省直。三子俱入门。赫奕多羽翼。若若青组纡。烟烟金铛色。大妇绕梁歌。中妇回文织。小妇独无事。闭门聊且即。绿绮试一弹。玄鹤方鼓翼。

　　【长安有狭斜行】

　　青槐金陵陌。丹毂贵游士。方骖万乘巨。炫服千金子。咸阳不足称。临淄孰能拟。

　　【三妇艳】

　　大妇拂玉匣。中妇结罗帷。小妇独无事。对镜画蛾眉。良人且安卧。夜长方自私。

　　【江蓠生幽渚】

　　泽兰被荒径。孤芳岂自通。幸逢瑶池旷。得与金芝丛。朝承紫台露。夕润绿池风。既美修嫮女。复悦繁华童。夙昔玉霜满。旦暮翠条空。叶飘储胥右。芳歇露寒东。纪化尚盈昃。俗志信隆。财殚交易绝。华落爱难终。所惜改欢眄。岂恨逐征蓬。愿回昭阳景。持照长门宫。

　　【却东西门行】

　　驱马城西阿。遥眺想京阙。望极烟原尽。地远山河没。摇装非短晨。还歌岂明发。修服怅边羁。瞻途眇乡谒。驰盖转徂龙。回星引奔月。乐去哀镜满。悲来壮心歇。岁华委徂貌。年霜移暮发。辰物久侵晏。征思坐沦越。清氛掩行梦。忧原荡瀛渤。一念起关山。千里顾丘窟。

　　【饮马长城窟】

　　介马渡龙堆。途萦马屡回。前访昌海驿。杂种轮台。旌幕卷烟雨。徒御犯冰埃。

　　【拟青青河畔草】

　　漠漠床上尘。心中忆故人。故人不可忆。中夜长叹息。叹息想容仪。不言长别离。别离稍已久。空床寄杯酒。

　　【梁甫吟】

　　龙驾有驰策。日御不）停阴。星龠亟回变。气化坐盈侵。寒光稍眇眇。秋塞日沉沉。高窗仄馀火。倾河驾腾参。飙风折暮草。惊箨霣层林。时云霭空远。渊水结清深。奔枢岂易纽。珠庭不可临。怀仁每多意。履顺孰能禁。露清一唯促。缓志且移心。哀歌步梁甫。叹绝有遗音。

　　【君子有所思行】

　　晨策终南首。顾望咸阳川。戚里溯层阙。甲馆负崇轩。复途希紫阁。重台拟望仙。巴姬幽兰奏。郑女阳春弦。共矜红颜日。俱忘白发年。寂寥茂陵宅。照曜未央蝉。无以五鼎盛。顾嗤三经玄。

　　【白马篇】

　　白刀紫金鞍。停镳过上兰。寄言狭斜子。讵知陇道难。赤坂途三折。龙堆路九盘。冰生肌里冷。风起骨中寒。功名志所急。日暮不遑餐。长驱入右地。轻举出楼兰。直去已垂涕。宁可望长安。匪期定远封。无羡轻车官。唯见恩义重。岂觉衣裳单。本持躯命答。幸遇身名完。

　　【齐讴行】

　　东秦称右地。川隰固夷昶。层峰驾苍云。浊河流素壤。青丘良杳郁。雪宫信疏敞。王佐改殷命。霸功缪周网。

　　【前缓声歌】

　　羽人广宵宴。帐集瑶池东。开霞泛彩霭。澄雾迎香风。龙驾出黄苑。帝服起河宫。九疑轥烟雨。三山驭螭鸿。玉銮乃排月。瑶軷信凌空。神行烛玄漠。帝旆委曾虹。箫歌美嬴女。笙吹悦姬童。琼浆且未洽。羽辔已腾空。息凤曾城曲。灭景清都中。隆佑集皇代。委祚溢华嵩。

　　【芳树】

　　发萼九华隈。开跗寒露侧。氤氲非一香。参差多异色。宿昔寒飙举。摧残不可识。霜雪交横至。对之长叹息。

　　【临高台】

　　高台不可望。望远使人愁。连山无断绝。河水复悠悠。所思竟何在。洛阳南陌头。可望不可见。何用解人忧。

　　【洛阳道】

　　洛阳大道中。佳丽实无比。燕裙傍日开。赵带随风靡。领上薄萄绣。腰中合欢绮。佳人殊未来。薄暮空徙倚。

　　【江南曲】

　　棹歌发江潭。采莲渡湘南。宜须间隐处。舟浦予自谙。罗衣织成带。堕马碧玉篸。但令舟楫渡。宁计路崭嵌。

　　【东武吟行】

　　天德深且旷。人世贱而浮。东枝才拂景。西壑已停辀。逝辞金门宠。去饮玉池流。霄辔一永矣。俗累从此休。

　　【怨歌行】

　　时屯宁易犯。俗险信难群。坎坛元淑赋。顿挫敬通文。遽沦班姬宠。夙窆贾生坟。短俗同如此。长叹何足云。

　　【悲哉行】

　　旅游媚年春。年春媚游人。徐光旦垂彩。和露晓凝津。时嘤起稚叶。蕙气动初苹。一朝阻旧国。万里隔良辰。

　　【携手曲】

　　舍辔下雕辂。更衣奉玉床。斜簪映秋水。开镜比春妆。所畏红颜促。君恩不可长。冠且容裔。岂吝桂枝亡。

　　【有所思】

　　西征登陇首。东望不见家。关树抽紫叶。塞草发青芽。昆明当欲满。蒲萄应作花。流泪对汉使。因书寄狭邪。

　　【夜夜曲】

　　河汉纵且横。北斗横复直。星汉空如此。宁知心有忆。孤灯暧不明。寒机晓犹织。零泪向谁道。鸡鸣徒叹息。

　　【夜夜曲】

　　北斗阑干去。夜夜心独伤。月辉横射枕。灯光半隐床。

　　【钓竿】

　　桂舟既容与。绿浦复回纡。轻丝动弱芰。微楫起单凫。扣舷忘日暮。卒岁以为娱。

　　【临碣石】

　　碣石送返潮。登罘礼朝日。溟涨无端倪。山岛互崇崒。骥老心未穷。酬恩岂终毕。

　　【湘夫人】

　　潇湘风已息。沅沣复安流。扬蛾一含睇。娟好且修。捐玦置沣浦。解佩寄中洲。

　　【贞女引】

　　贞女信无矫。傍邻也见疑。轻生本非惜。贱躯良足悲。传芳托嘉树。弦歌寄好词。

　　【襄阳蹋铜蹄歌三首】

　　分手桃林岸。送别岘山头。若欲寄音信。汉水向东流。生长宛水上。从事襄阳城。一朝遇神武。奋翼起先鸣。

　　蹀鞚飞尘起。左右自生光。男儿得富贵。何必在归乡。

　　【永明乐】

　　联翩贵游子。侈靡千金客。华毂起飞尘。珠履竟长陌。

　　【江南弄四首】

　　【赵瑟曲】

　　邯郸奇弄出文梓。萦弦急调切流徵。玄鹤徘徊白云起。白云起。郁披香。离复合。曲未央。

　　【秦筝曲】

　　罗袖飘纚拂雕桐。促柱高张散轻宫。迎歌度舞遏归风。遏归风。止流月。寿万春。欢无歇。

　　【阳春曲】

　　杨柳垂地燕差池。缄情忍思落容仪。弦伤曲怨心自知。心自知。人不见。动罗裙。拂珠殿。

　　【朝云曲】

　　阳台氤氲多异色。巫山高高上无极。云来云去常不息。常不息。梦来游。极万世。度千秋。

　　【乐未央】

　　亿舜日。万尧年。咏湛露。歌采莲。愿杂百和气。宛转金炉前。

　　【四时白纻歌五首】

　　

　　【春白纻】

　　兰叶参差桃半红。飞芳舞縠戏春风。如娇如怨状不同。含笑流眄满堂中。翡翠群飞飞不息。愿在云间长比翼。佩服瑶草驻容色。舜日尧年欢无极。

　　【夏白纻】

　　朱光灼烁照佳人。含情送意遥相亲。嫣然一转乱心神。非子之故欲谁因。悲翠群飞飞不息。愿在云间长比翼。佩服瑶草驻容色。舜日尧年欢无极。

　　【秋白纻】

　　白露欲凝草已黄。金管玉柱响洞房。双心一影俱回翔。吐情寄君君莫忘。翡翠群飞飞不息。愿在云间长比翼。佩服瑶草驻容色。舜日尧年欢无极。

　　【冬白纻】

　　寒闺昼密罗幌垂。婉容丽色心相知。双去双还誓不移。长袖拂面为君施。翡翠群飞飞不息。愿在云间长比翼。佩服瑶草驻容色。舜日尧年欢无极。

　　【夜白纻】

　　秦筝齐瑟燕赵女。一朝得意心相许。明月如规方袭予。夜长未央歌白纻。翡翠群飞飞不息。愿在云间长比翼。佩服瑶草驻容色。舜日尧年欢无极。

　　【团扇歌二首】

　　青青林中竹。可作白团扇。动摇玉郎手。因风访方便。

　　团扇复团扇。持许自障面。憔悴无复理。羞与郎相见。

　　【诗】

　　【侍皇太子释奠宴诗】

　　尊学尚矣。道亦遐哉。启图观秘。辟苑兴才。事高东序。义迈云台。峨峨德傅。灼灼英台。复礼曲台。反乐宣榭。阙文内举。輶轩外驾。结朋千里。从师百舍。坠典必修。阙祀咸荐。回鸾献爵。摐金委奠。肆士辨仪。胥人掌县。仿佛神踪。徘徊灵眷。

　　【赠沈录事江水曹二大使诗】

　　伊我洪族。源浚流长。奕奕清济。代有兰芳。允兹二秀。挺干朝阳。于彼原隰。徽命是将。

　　受言帝庭。观风上牧。逸翰双举。为腓为服。遍轨瓯吴。萦涂海陆。岌岌貂冕。辚辚华毂。

　　帝格文祖。握瑞持衡。庆逾高邑。兆属大横。王道无外。乾路昭亨。近臣展事。上介倅行。

　　微微下国。川纡路阻。蔼蔼王人。匪遑宁处。巡仪既畅。私宴亦叙。置酒式歌。披衿寤语。

　　戒途在日。复路回舟。霜结暮草。风卷寒流。情劳东眷。望泫西浮。崇君远业。敬尔芳猷。

　　【赠刘南郡季连诗】

　　鸿汉景德。盛楚连徽。灼灼中垒。入奥知微。殊源别派。复属清辉。伊我兰执。升堂启扉。

　　宴游忽永。心期靡悔。代历四朝。年逾十载。朋居缱绻。余违尔诲。岂独秋兰。结言为珮。

　　事有离会。心未江湖。昔分湘济。今别荆吴。安得理翰。同飞故都。情劳伊尔。念切纷吾。

　　追念生平。欢友非一。讽雩斯五。披林者七。方驾清衢。置酒兰室。离役代有。兴言涕溢。

　　山邦务寡。陕辅任隆。才否虽异。劳逸不同。幽严何有。丹桂为丛。结枝以赠。寄之飞鸿。

　　峨峨令藩。腾芳戚右。缉兹江汉。实寄僚首。在德易充。为名难朽。愿言可获。岁暮携手。

　　【为南郡王侍皇太子释奠诗二首】

　　陵季相沿。训随世殆。政缺雅乖。风漓化改。礼亡衽席。乐沉河海。三雍靡构。四教谁采。瞻震并峻。义属重丽。横书清道。晦彼生知。

　　义重师匡。业贵虚受。襄野顺风。西河杜帚。表迹亏光。降情回首。道御百灵。神行万有。尊学尚矣。继列传徽。旗章或舛。兹道莫违。自堂及室。异轸同归。洋洋圣范。楚楚儒衣。

　　【三日侍凤光殿曲水宴应制诗】

　　光迟蕙亩。气婉椒台。皇心爱矣。帝曰游哉。玉鸾徐骛。翠凤轻回。别殿广临。离宫洞启。川只奉寿。河宗相礼。清洛渐筵。长伊流陛。洄荡嘉羞。摇漾芳醴。轻歌易绕。弱舞难持。素云留管。玄鹤停丝。引思为岁。岁亦阳止。叨服贲身。身亦昌止。徒勤丹漆。终愧文梓。

　　【为临川王九日侍太子宴诗】

　　凉风北起。高雁南翻。叶浮楚水。草折梁园。凄凉霜野。惆怅晨鹍。云轻寒树。日丽秋原。三金广设。六羽高陈。寒英始献。凉酎初醇。靡靡神襟。锵锵群彦。思媚储猷。洽和奉宴。恩畅兰席。欢同桂殿。景遽乐推。临风以眷。丽景天枝。位非德举。任伍辰阶。祚均河楚。负岳未胜。瞻云难侣。望古兴惕。心焉载伫。

　　【九日侍宴乐游苑诗】

　　凭玉宅海。端扆御天。止流飞壑。静震腾川。凝神贯极。摛道漏泉。西裘委衽。南风在弦。暮芝始绿。年桂初丹。上林叶下。沧池水寒。霜沾玉树。雁动轻澜。停跸玉陛。徙卫璇墀。雕箱凤彩。羽盖鸾姿。虹旌迢递。翠华葳蕤。礼弘灞汭。义高洛湄。

　　【从齐武帝琅琊城讲武应诏诗】

　　九功播祧墠。七德陈武悬。展事昌国图。息兵由重战。皇情咨阅典。出车迨辰选。饰徒映寒隰。翻绥临广甸。飒杳佩吴戈。参差腰夏箭。风旆舒复卷。云霞清似转。轻舞信徘徊。前歌且遥衍。秋原嘶代马。朱光浮楚练。虹壑写飞文。严阿藻馀绚。发震岳灵从。扬旌水华变。凭高训武则。中天起遐眷。凤盖卷洪河。珠旗扫长汧。方待翠华举。远适瑶池宴。

　　【三日侍林光殿曲水宴应制诗】

　　宴镐锵玉銮。游汾举仙軷。荣光泛彩旄。修风动芝盖。淑气婉登晨。天行耸云旆。帐殿临春御。帷宫绕芳薈。渐席周羽觞。分墀引回濑。穆穆玄化升。济济皇阶泰。将御遗风轸。远侍瑶台会。

　　【侍宴乐游苑饯吕僧珍应诏诗】

　　丹浦非乐战。负垂切君临。我皇秉至德。忘己用尧心。愍兹区宇内。鱼鸟失飞沈。推毂二崤道。扬旆九河阴。超乘尽三属。选士皆百金。戎车出细柳。饯席遵上林。命师诛后服。授律缓前禽。函轘方解带。峣武稍披襟。伐罪芒山曲。吊民伊水浔。将陪告成礼。待此未抽簪。

　　【正阳堂宴劳凯旋诗】

　　凯入同高宴。饮至均多祜。昔往歌采薇。今来欢杕杜。善战惟我皇。胜之不窥户。推毂授神谟。馀壮终能贾。浩荡金罍溢。周流玉觞傅。

　　【游钟山诗应西阳王教】

　　灵山纪地德。地险资岳灵。终南表秦观。少室迩王城。翠凤翔淮海。衿带绕神坰。北阜何其峻。林薄杳葱青。

　　发地多奇岭。干云非一状。合沓共隐天。参差互相望。郁律构丹巘。

　　崚嶒起青嶂。势随九疑高。气与三山壮。

　　即事既多美。临眺殊复奇。南瞻储胥观。西望昆明池。山中咸可悦。赏逐四时移。春光发陇首。秋风生桂枝。

　　多值息心侣。结架山之足。八解鸣涧流。四禅隐严曲。窈冥终不见。萧条无可欲。所愿从之游。寸心於此足。

　　君王挺逸趣。羽旆临崇基。白云随玉趾。青霞杂桂旗。淹留访五药。顾步伫三芝。於焉仰镳驾。岁暮以为期。

　　【登高望春诗】

　　登高眺京洛。街巷何纷纷。回首望长安。城阙郁盘桓。日出照钿黛。风过动罗纨。齐重蹑朱履。赵女扬翠翰。春风摇杂树。葳蕤绿且丹。宝瑟玫瑰柱。金羁玳瑁鞍。淹留宿下蔡。置酒过上兰。解眉还复敛。方知巧笑难。佳期空靡靡。含睇未成欢。嘉客不可见。因君寄长叹。

　　【游金华山诗】

　　远策追夙心。灵山协久要。天倪临紫阙。地道通丹窍。未乘琴高鲤。且纵严陵钓。若蒙羽驾迎。得奉金书召。高驰入阊阖。方睹灵妃笑。

　　【留】真人东山还诗

　　连峰竟无已。积翠远微微。寥戾野风急。芸黄秋草腓。我来岁云暮。於此怅怀归。霜雪方共下。宁止露沾衣。等余两岐秀。去去掩柴扉。

　　【登玄畅楼诗】

　　危峰带北阜。高顶出南岑。中有陵风榭。回望川之阴。岸险每增减。湍平互浅深。水流本三派。台高乃四临。上有离群客。客有慕归心。落晖映长浦。焕景烛不浔。云生岭乍黑。日下溪半阴。信美非吾土。何事不抽簪。

　　【酬谢宣城朓诗】

　　王乔飞凫舄。东方金马门。从宦非宦侣。避世不

　　《类聚》、文苑同。避喧。揆予发皇鉴。短翮屡飞翻。晨趋朝建礼。晚沐卧郊园。宾至下尘榻。忧来命绿樽。昔贤侔时雨。今守馥兰荪。神交疲梦寐。路远隔思存。牵拙谬东汜。浮惰及西昆。顾循良菲薄。何以俪玙璠。将随渤澥去。刷羽泛清源。

　　【新安江至清浅深见底贻京邑游好诗】

　　眷言访舟客。兹川信可珍。洞彻随清浅。皎镜无冬春。千仞写乔树。百丈见游鳞。沧浪有时浊。清济涸无津。岂若乘斯去。俯映石磷磷。纷吾隔嚣滓。宁假濯衣巾。愿以潺湲水。沾君缨上尘。

　　【送别友人诗】

　　君东我亦西。衔悲涕如霰。浮云一南北。何由展言宴。方作异乡人。赠子同心扇。遥裔发海鸿。连翻山檐燕。春秋更去来。参差不相见。

　　【去东阳与吏民别诗】

　　微薄叨今幸。忝荷非昔期。唐风岂异世。钦明重在兹。饰骖去关辅。分竹入河淇。下车如昨日。曳组忽弥期。霜载凋秋草。风三动春旗。无以招卧辙。宁望后相思。

　　【早发定山诗】

　　夙龄爱远壑。晚莅见奇山。标峰彩虹外。置岭白云间。倾壁忽斜竖。绝顶峰昨孤圆。归海流漫漫。出浦水溅溅。野棠开未落。山樱发欲然。忘归属兰杜。怀禄寄芳荃。眷言采三秀。徘徊望九仙。

　　【循役朱方道路诗】

　　分繻出帝京。升装奉皇穆。洞野属沧溟。联郊溯河服。日映青丘岛。尘起邯郸陆。江移林岸微。岩深烟岫复。岁严摧磴草。午塞散峤木。萦蔚夕飙卷。蹉跎晚云伏。霞志非易从。旌躯信难牧。岂慕淄宫梧。方辞兔园竹。羁心亦何言。迷踪庶能复。

　　【和竟陵王游仙诗二首】

　　夭矫乘绛仙。螭衣方陆离。玉銮隐云雾。溶溶纷上驰。瑶台风不息。赤水正涟漪。峥嵘玄圃上。聊攀琼树枝。

　　朝止阊阖宫。暮宴清都阙。腾盖隐奔星。低銮避行月。九疑纷相从。虹旌乍升没。青鸟去复还。高唐云不歇。若华有馀照。淹留且晞发。

　　【游沈道士馆诗】

　　秦皇御宇宙。汉帝恢武功。欢娱人事尽。情性犹未充。锐意三山上。托慕九霄中。既表祈年观。复立望仙宫。宁为心好道。直由意无穷。曰余知止足。是愿不须丰。遇可淹留处。便欲息微躬。山嶂远重叠。竹树近蒙笼。开襟濯寒水。解带临清风。所累非物外。为念在玄空。朋来握石髓。宾至驾轻鸿。都令人径绝。惟使云路通。一举凌倒景。无事适华嵩。寄言赏心客。岁暮尔来同。

　　【酬华阳陶先生诗】

　　三清未可觌。一气且空存。所愿回光景。拯难拔危魂。若蒙丸丹赠。岂惧六龙奔。

　　【还园宅奉酬华阳先生诗】

　　早欲寻名山。期待婚嫁毕。二事虽云已。此外复非一。忽闻龙图至。仍睹荣光溢。副朝首八元。开壤赋千室。冠缨曾弗露。风雨未尝栉。鸣玉响洞门。金蝉映朝日。惭无小人报。徒叨令尹秩。岂忘平生怀。靡监不遑恤。

　　【华阳先生登楼不复下赠呈诗】

　　侧闻上士说。尺木乃腾霄。云骈不展地。仙居多丽樵。卧待三芝秀。坐对百神朝。衔书必青鸟。佳客信龙镳。非止灵桃实。方见大椿凋。

　　【奉华阳王外兵诗】

　　

　　餐玉驻年龄。吞霞反容质。眇识青丘树。回见扶桑日。烂熳蜃云舒。嵚崟山海出。

　　【赤松涧诗】

　　松子排烟去。英灵眇难测。惟有清涧流。潺湲终不息。神丹在兹化。云軿於此陟。愿受金液方。片言生羽翼。渴就华池饮。饥向朝霞食。何时当来还。延伫青岩侧。

　　【八关斋诗】

　　因戒倦轮飘。习障从尘染。四衢道难辟。八正扉犹掩。得理未易期。失路方知险。迷涂既已复。豁悟非无渐。

　　【古意诗】

　　挟瑟丛台下。徙倚爱容光。伫立日已暮。戚戚苦人肠。露葵已堪摘。淇水未沾裳。锦衾无独暖。罗衣空自香。明月虽外照。宁知心内伤。

　　【少年新婚为之咏诗】

　　山阴柳家女。莫言出田墅。丰容好资颜。便僻工言语。腰肢既软弱。衣服亦华楚。红轮映早寒。画扇迎初暑。锦履并花纹。绣带同心苣。罗繻金薄厕。云鬓花钗举。我情已郁纡。何用表崎岖。托意眉间黛。申心口上朱。莫争三春价。坐丧千金躯。盈尺青铜镜。径寸合浦珠。无因达往意。欲寄双飞凫。裾开见玉趾。衫薄映凝肤。羞言赵飞燕。笑杀秦罗敷。白顾虽悴薄。冠盖耀城隅。高门列驺驾。广路从骊驹。何惭鹿卢剑。讵减府中趋。还家问乡里。讵堪持作夫。

　　【登北固楼诗】

　　六代旧山川。兴亡几百年。繁华今寂寞。朝市昔喧阗。夜月琉璃水。春风柳色天。伤时为怀古。垂泪国门前。

　　【梦见美人诗】

　　夜闻长叹息。知君心有忆。果自阊阖开。魂交睹颜色。既荐巫山枕。又奉齐眉食。立望复横陈。忽觉非在侧。那知神伤者。潺湲泪沾臆。

　　【直学省愁卧诗】

　　秋风吹广陌。萧瑟入南闱。愁人掩轩卧。高窗时动扉。虚馆清阴满。神宇暧微微。网虫垂户织。夕鸟傍檐飞。缨佩空为忝。江海事多违。山中有桂树。岁暮可言归。

　　【休沐寄怀诗】

　　虽云万重岭。所玩终一丘。阶墀幸自足。安事远遨游。临池清溽暑。开幌望高秋。园禽与时变。兰根应节抽。凭轩搴木末。垂堂对水周。紫箨开绿筱。白鸟映青畴。艾叶弥南浦。荷花绕北楼。送日隐层阁。引月入轻帱。爨熟寒蔬剪。宾来春蚁浮。来往既云勌。光景为谁留。

　　【宿东园诗】

　　陈王斗鸡道。安仁采樵路。东郊岂异昔。聊可閒余步。野径既盘纡。荒纤亦交互。槿篱疏复密。荆扉新且故。树顶鸣风飙。草根积霜露。惊麏去不息。征鸟时相顾。茅栋啸愁鸱。平冈走寒兔。夕阴带层阜。长烟引轻素。飞光忽我遒。岂止岁云暮。若蒙西山药。颓龄倘能度。

　　【行园诗】

　　寒瓜方卧垅。秋菰亦满陂。紫茄纷烂熳。绿芋郁参差。初菘向堪把。时韭日离离。高梨有繁实。何减万年枝。荒渠集野雁。安用昆明池。

　　【和左丞庾杲之移病诗】

　　岁暮岂云聊。参差忧与疾。匪浣孰能赐。持身固无述。握兰空盈把。待漏终不溢。嚣喧满眼前。簿领纷盈膝。安用谈天辩。徒劳梦赐笔。挂冠若东都。山林宁复出。

　　【和竟陵王抄书诗】

　　教微因弛辔。维峻属贞期。义乖良未远。斯文焕在兹。超河综绝礼。冠楚缀沦诗。披滕辨蠹册。酌醴访深疑。澄流黜往性。泛略引前滋。汉壁含遗篆。名山多逸词。绿编方委阁。素简月盈辎。空幸参鸳鹭。比秀恧琼芝。挹流既知广。复道还自嗤。

　　【咏竹火笼诗】

　　结根终南下。防露复披云。虽为九华扇。聊可涤炎氛。安能偶狐白。鹤夘织成文。覆持鸳鸯被。百和吐氛氲。忽为纤手用。岁暮待罗裙。  
　 


　　沈约

　　【诗】

　　【奉和竟陵王郡县名诗】

　　西都富轩冕。南宫溢才彦。高阙连朱雉。方渠渐游殿。广川肆河济。长岑绕崤汧。曲梁济危渚。平皋骋悠眄。清渊皎澄彻。曾山郁葱茜。阳泉濯春藻。阴丘聚寒霰。西华不可留。东光促奔箭。望都游子怀。临戎征马倦。既豫平台集。复齿南皮宴。一窥长安城。羞言杜陵掾。

　　【奉和竟陵王药名诗】

　　丹草秀朱翘。重台架危岊。木兰露易饮。射干枝可结。阳隰采辛夷。寒山望积雪。玉泉亟周流。云华乍明灭。合欢叶暮卷。爵林声夜切。垂景迫连桑。思仙慕云埒。荆实剖丹瓶。龙刍汗奔血。照握乃夜光。盈车非玉屑。细柳空葳蕤。水萍终委绝。黄符若可挹。长生永昭皙。

　　【和陆慧晓百姓名诗】

　　建都望淮海。树阙表衡稽。井干风云出。柏梁星汉齐。皇王临万宇。惠化覃黔黎。吉士服仁义。宿昔秉华圭。庸贤起幽谷。钦言非象犀。端委康国步。偃息召邦携。举政方分策。易纪粲金泥。伊余沐嘉幸。由是别园畦。曾微涓露答。光景遂云西。方随炼丹子。薄暮矫行迷。

　　【三月三日率尔成章诗】

　　丽日属元巳。年芳具在斯。开花已匝树。流莺复满枝。洛阳繁华子。长安轻薄儿。东出千金堰。西临雁鹜陂。游丝映空转。高杨拂地垂。绿帻文照耀。紫燕光陆离。清晨戏伊水。薄暮宿兰池。象筵鸣宝瑟。金瓶泛羽卮。宁忆春蚕起。日暮桑欲萎。长袂屡已拂。彫胡方自炊。爱而不可见。宿昔减容仪。且当忘情去。叹息独何为。

　　【织女赠牵牛诗】

　　红妆与明镜。二物本相亲。用持施点画。不照离居人。往秋虽一照。一照复还尘。尘生不复拂。蓬首对河津。冬夜寒如此。宁遽道阳春。初商忽云至。暂得奉衣巾。施衿已成故。每聚忽如新。

　　【应王中丞思远咏月诗】

　　月华临静夜。夜静灭氛埃。方晖竟户入。圆影隙中来。高楼切思妇。西园游上才。网轩映珠缀。应门照绿苔。洞房殊未晓。清光信悠哉。

　　【和王中书德充咏白云诗】

　　白云自帝乡。氛氲屡回没。蔽亏昆山树。含吐瑶台月。秋风西北起。飘我过城阙。城阙已参差。白云复离离。皎洁在天汉。倒影入华池。将过丹丘野。时至碧林垂。九重迎飞燕。万里送翔螭。

　　【咏雪应令诗】

　　思鸟聚寒芦。苍云轸暮色。夜雪合且离。晓风惊复息。婵娟入绮窗。徘徊鹜情极。弱挂不胜枝。轻飞屡低翼。玉山聊可望。瑶池岂难即。

　　【和刘雍州绘博山香炉诗】

　　范金诚可则。摛思必良工。凝芳自朱燎。先铸首山铜。环姿信岩崿。奇态宝玲珑。峰嶝互相拒。严岫杳无穷。赤松游其上。敛足御轻鸿。蛟螭盘其下。骧首盼层穹。岭侧多奇树。或孤或复丛。严间有佚女。垂袂似含风。翚飞若未已。虎视郁馀雄。登山起重障。左右引丝桐。百和清夜吐。兰烟四面充。如彼崇朝气。触石绕华嵩。

　　【咏湖中雁诗】

　　白水满春塘。旅雁每回翔。唼流牵弱藻。敛翮带馀霜。群浮动轻浪。单泛逐孤光。悬飞竟不下。乱起未成行。刷羽同摇漾。一举还故乡。

　　【冬节后至丞相第诣世子车中作诗】

　　廉公失权势。门馆有虚盈。贵贱犹如此。况乃曲池平。高车尘未灭。珠履故馀声。宾阶绿钱满。客位紫苔生。谁当九原上。郁郁望佳城。

　　【奉和竟陵王经刘瓛墓诗】

　　表闾钦逸轨。轼墓礼真魂。化涂终眇默。神理暧犹存。尘经未辍幌。高衡已委门。日芜子云舍。徒望董生园。华阴无遗布。楚席有灵樽。玄泉倘能慰。长夜且勿论。

　　【悼亡诗】

　　去秋三五月。今秋还照梁。今春兰蕙草。来春复吐芳。悲哉人道异。一谢永销亡。帘屏既毁撤。帷席更施张。游尘掩虚座。孤帐覆空床。万事无不尽。徒令存者伤。

　　【侍游方山应诏诗】

　　清汉夜昭皙。扶桑晓陆离。发歌摐阳下。建羽朝夕池。摐金浮水若。耸跸诏山祗。一沾九霄露。藜藿终自知。

　　【乐将殚恩未已应诏诗】

　　凄锵笙管遒。参差舞行乱。轻肩既屡举。长巾亦徐换。云鬓垂宝花。轻妆染微汗。群臣醉又饱。圣恩犹未半。

　　【泛永康江诗】

　　长枝萌紫叶。清源泛绿苔。山光浮水至。春色犯寒来。临睨信永矣。望美暧悠哉。寄言幽闺妾。罗袖勿空裁。

　　【饯谢文学离夜诗】

　　汉池水如带。巫山云似盖。瀄汨背吴潮。潺湲横楚濑。一望沮漳水。宁思江海会。以我径寸心。从君千里外。

　　【别范安成诗】

　　生平少年日。分手易前期。及尔同衰暮。非复别离时。勿言一樽酒。明日难重持。梦中不识路。何以慰相思。

　　【效古诗】

　　可怜桂树枝。单雄忆故雌。岁暮异栖宿。春至犹别离。山河隔长路。路远绝容仪。岂云无可匹。寸心终不移。

　　【庭雨应诏诗】

　　出空宁可图。入庭倍难赋。非烟复非云。如丝复如雾。霡霂裁欲垂。霏微不能注。虽无千金质。聊为一辰趣。

　　【初春诗】

　　扶道觅阳春。相将共携手。草色犹自腓。林中都未有。无事逐梅花。空教信杨柳。且复归去来。含情寄杯酒。

　　【春咏诗】

　　杨柳乱如丝。绮罗不自持。春草黄复绿。客心伤此时。青苔已结洧。碧水复盈淇。日华照赵瑟。风色动燕姬。襟前万行泪。故是一相思。

　　【伤春诗】

　　弱草半抽黄。轻条未全绿。年芳被禁。烟华绕层曲。寒苔卷复舒。冬泉断方续。早花散凝金。初露泫成玉。

　　【秋夜诗】

　　月落宵向分。紫烟郁氛氲。曀曀萤入雾。离离雁出云。巴童暗理瑟。汉女夜缝裙。新知乐如是。久要讵相闻。

　　【咏篪诗】

　　江南箫管地。妙响发孙枝。殷勤寄玉指。含情举复垂。雕梁再三绕。轻尘四五移。曲中有深意。丹诚君讵知。

　　【咏竹槟榔盘诗】

　　梢风有劲质。柔用道非一。平织方以文。穹成圆且密。荐羞虽百品。所贵浮天实。幸承欢醑馀。宁辞嘉宴毕。

　　【咏檐前竹诗】

　　萌开箨已垂。结叶始成枝。繁荫上蓊茸。促节下离离。风动露滴沥。月照影参差。得生郡户牖。不愿夹华池。

　　【玩庭柳诗】

　　轻阴拂建章。夹道连未央。因风结复解。沾露柔且长。楚妃思欲绝。班女泪成行。游人未应云。为此还故乡。

　　【麦李诗】

　　青玉冠西海。碧石弥外区。化为中园实。其下成路衢。在先良足贵。因小邈难逾。色润房陵缥。味夺寒水朱。摘持欲以献。尚食且踟蹰。

　　【咏桃诗】

　　风来吹叶动。风去畏花伤。红英已照灼。况复含日光。歌童暗理曲。游女夜缝裳。讵减当春泪。能断思人肠。

　　【咏青苔诗】

　　缘阶已漠漠。泛水复绵绵。微根如欲断。轻丝似更联。长风隐细草。深堂没绮钱。萦郁无人赠。葳蕤无人赠。葳蕤徒可怜。

　　【十咏二首】

　　【领边绣】

　　纤手制新奇。刺作可怜仪。萦丝飞凤子。结缕坐花儿。不声如动吹。无风自褭枝。丽色傥未歇。聊承云鬓垂。

　　【脚下履】

　　丹墀上飒沓。玉殿下趋锵。逆转珠佩响。先表绣袿香。裾开临舞席。袖拂绕歌堂。所叹忘怀妾。见委入罗床。

　　【怀旧诗九首】

　　【伤王融】

　　元长秉奇调。弱冠慕前踪。眷言怀祖武。一篑望成峰。途艰行易跌。命舛志难逢。折风落迅羽。流恨满青松。

　　【伤谢朓】

　　吏部信才杰。文锋振奇响。调与金石谐。思逐风云上。岂言陵霜质。忽随人事往。尺璧尔何冤。一旦同丘壤。

　　【伤庾杲之】

　　右率馥时誉。秀出冠朋僚。耸兹千仞气。振此百寻条。蕴藉含文雅。散朗溢风飙。楸槚今已合。容范尚昭昭。

　　【伤王谌】

　　长史体閒任。坦荡无外求。持身非诡遇。应物有虚舟。心从朋好尽。形为欢宴留。欢宴未终毕。零落委山丘。

　　【伤虞炎】

　　东南既擅美。洛阳复称才。携手同欢宴。此迹共游陪。事随短秀落。言归长夜台。

　　【伤李珪之】

　　少府怀贞节。忘躯济所奉。吏道勤不息。繁文长自拥。既阙优孟歌。身没谁为宠。

　　【伤韦景猷】

　　韦叟识前载。博物备戎华。税骖止营校。沦迹委泥沙。始知庸听局。方悟大音赊。

　　【伤刘沨】

　　处和无近累。天然有胜质。萧瑟负高情。耿介怀秋实。义贵良为重。兰摧非所恤。一罢平生言。宁知携手日。

　　【伤胡谐之】

　　豫州怀风范。绰然标雅度。处约志不渝。接广情无忤。颉颃事刀笔。纷纶递朱素。美志同山阿。浮年迫期露。

　　【咏新荷应诏诗】

　　勿言草卉贱。幸宅天池中。微根才出浪。短干未摇风。宁知寸心里。蓄紫复含红。

　　【听蝉鸣应诏诗】

　　轻生宅园。复得栖嘉树。岂敢擅洪枝。轻条遭所遇。叶密形易扬。风回响难住。

　　【咏笙诗】

　　彼美实枯枝。孤筱定参差。鹍鸡已啁哳。枣下复林离。本期王子晏。宁待洛滨吹。

　　【咏筝诗】

　　秦筝吐绝调。玉柱扬清曲。弦依高张断。声随妙指续。徒闻音绕梁。宁知颜如玉。

　　【咏山榴诗】

　　灵园同佳称。幽山有奇质。停采久弥鲜。含华岂期实。长愿微名隐。无使孤山株出。

　　【大言应令诗】

　　隘此大泛庭。方知九垓局。穷天岂弥指。尽地不容足。

　　【细言应令诗】

　　开馆尺棰馀。筑榭微尘里。蜗角列州县。毫端建朝市。

　　【咏馀雪诗】

　　阴庭覆素芷。南阶褰绿葹。玉台新落构。青山已半亏。

　　【咏帐诗】

　　甲帐垂和璧。螭云张桂宫。隋珠既吐曜。翠被复含风。

　　【侍宴咏反舌诗】

　　假容不足观。遗音犹可荐。幸蒙乔树恩。得以闻高殿。

　　【寒松诗】

　　梢耸振寒声。青葱标暮色。疏叶望岭齐。乔干临云直。

　　【咏孤桐诗】

　　龙门百尺时。排云少孤立。分根荫玉池。欲待高鸾集。

　　【咏梧桐诗】

　　秋还遽已落。春晓犹未夷。微叶虽可贱。一剪或成珪。

　　【园橘诗】

　　绿叶迎露滋。朱苞待霜润。但令入玉柈。金衣非所吝。

　　【咏梨应诏诗】

　　大谷来既重。岷山道又难。摧折非所悋。但令入玉盘。

　　【西地梨诗】

　　列茂河阳苑。蓄紫滥觞隈。翻黄秋沃若。落素春徘徊。

　　【咏芙蓉诗】

　　微风摇紫叶。轻露拂朱房。中池所以绿。待我泛红光。

　　【咏杜若诗】

　　生在穷绝地。岂与世相亲。不顾逢采撷。本欲芳幽人。

　　【咏鹿葱诗】

　　野马不任骑。兔丝不任织。既非中野花。无堪麇食。

　　【咏甘蕉诗】

　　抽叶固盈丈。擢本信兼围。流甘掩椰实。弱缕冠絺衣。

　　【咏菰诗】

　　结根布洲渚。垂叶满皋泽。匹彼露葵羹。可以留上客。

　　【早行逢故人车中为赠诗】

　　残朱犹暧暧。馀粉尚霏霏。昨宵何处宿。今晨拂露归。

　　【为邻人有怀不至诗】

　　影逐斜月来。香随远风入。言是定知非。欲笑翻成泣。

　　【四城门诗】

　　六龙既惊轸。二鼠复驰光。衰龄难慎辅。暮质易凋伤。

　　【和刘中书仙诗二首】

　　清旦发玄洲。日暮宿丹丘。昆山西北映。流泉东南流。霓裳拂流电。云车委轻霰。峥嵘上不睹。寥廓下无见。

　　殊庭不可及。风熛多异色。霞衣不待缝。云锦不须织。

　　【华山馆为国家营功德诗】

　　沐芳祷灵岳。稽首恭上玄。帝昔祈万寿。臣今请亿年。丹方缄洞府。河清时一传。锦书飞云字。玉简黄金编。

　　【和王卫军解讲诗】

　　妙轮辍往驾。宝树未开音。甘露为谁演。得一标道心。眇眇玄涂旷。高义总成林。七花屏尘相。八解濯芳襟。

　　【侍宴谢朏宅饯东归应诏诗】

　　皇情怅东。羽旆拂南廛。夏云清朝景。秋风扬早蝉。饮和陪下席。论道光上筵。

　　【酬孔通直逖怀蓬居诗】

　　阊阖既洞启。龙楼亦高辟。两宫集鸾步。二闱引通籍。伊尔事清途。纷吾供贱役。

　　【石塘濑听猿诗】

　　噭々夜猿鸣。溶溶晨雾合。不知声远近。惟见山重沓。既欢东岭唱。复伫西岩答。

　　【出重闱和傅昭诗】

　　鲁连扬一策。陈平出六奇。邯郸风雨散。白登烟雾维。排云出九地。陵定振五卮。

　　【秋晨羁怨望海思归诗】

　　分空临澥雾。披远望沧流。八桂暧如画。三桑眇若浮。烟极希丹水。月远望青丘。

　　【侍宴乐游苑饯徐州刺史应诏诗】

　　沃若动龙骖。参差凝凤管。金塘草未合。玉池泉将满。

　　【憩郊园和约法师采药诗】

　　郭外三千亩。欲以贸朝饘。繁蔬既绮布。密果亦星悬。

　　【咏竹诗】

　　无人赏高节。徒自抱贞心。

　　【诗】

　　四节逝不处。繁华难久鲜。

　　【上巳华光殿诗】

　　於维盛世即轩妫。朝丰宴镐复在斯。朝光灼烁映兰池。春风婉转入细枝。时莺顾慕声合离。轻波微动漾羽卮。河宗海若生蛟螭。浮梁径度跨回漪。朱颜始洽景将移。安得壮士驻奔曦。

　　【六忆诗四首】

　　忆来时。灼灼上阶墀。勤勤叙别离。慊慊道相思。相看常不足。相见乃忘饥。

　　忆坐时。点点罗帐前。或歌四五曲。或弄两三弦。笑时应无比。嗔时更可怜。

　　忆食时。临盘动容色。欲坐复羞坐。欲食复羞食。含哺如不饥。擎瓯似无力。

　　忆眠时。人眠强未眠。解罗不待劝。就枕更须牵。复恐傍人见。娇羞在烛前。

　　【八咏诗】

　　

　　【登台望秋月】

　　望秋月。秋月光如练。照曜三爵台。徘徊九华殿。九华玳瑁梁。华榱与璧珰。以兹雕丽色。持照明月光。凝华入黼帐。清辉悬洞房。先过飞燕户。却照班姬床。桂宫袅袅落桂枝。露寒凄凄凝白露。上林晚叶飒飒鸣。雁门早鸿离离度。湛秀质兮似规。委清光兮如素。照愁轩之蓬影。映金阶之轻步。居人临此笑以歌。别客对之伤且慕。经衰圃。映寒丛。凝清夜。带秋风。随庭雪以偕素。与池荷而共红。临玉墀之皎皎。含霜霭之濛濛。天衢而徙度。轹长汉而飞空。隐岩崖而半出。隔帷幌而才通。散朱庭之奕奕。入青琐而玲珑。閒阶悲寡鹄。沙洲怨别鸿。文姬泣胡殿。昭君思汉宫。余亦何为者。淹留此山东。

　　【会圃临春风】

　　临春风。春风起春树。游丝暧如网。落花雰似雾。先泛天渊池。还过细柳枝。蝶逢飞摇飏。燕值羽参池。扬桂旆。动芝盖。开燕裾。吹赵带。赵带飞参差。燕裾合且离。回簪复转黛。顾步惜容仪。容仪已炤灼。春风复回薄。氛氲桃李花。青跗含素萼。既为风所开。复为风所落。摇绿蒂。抗紫茎。舞春雪。杂流莺。曲房开兮金铺响。金铺响兮妾思惊。梧台未阴。淇川始碧。迎行雨於高唐。送归鸿於碣石。经洞房。响纨素。感幽闺。思帏帟。想芳园兮可以游。念兰翘兮渐堪摘。拂明镜之冬尘。解罗衣之秋襞。既铿锵以动佩。又絪缊而流射。始摇荡以入闺。终徘徊而缘隙。鸣珠帘於绣户。散芳尘於绮席。是时怅思妇。安能久行役。佳人不在兹。春风为谁惜。

　　【岁暮愍衰草】

　　愍衰草。衰草无容色。憔悴荒径中。寒荄不可识。昔时兮春日。昔日兮春风。含华兮佩实。垂绿兮散红。氛氲鳷鹊右。照耀望仙东。送归顾慕泣淇水。嘉客淹留怀上宫。严陬兮海岸。冰多兮霰积。烂熳兮客根。攒幽兮寓隙。布绵密於寒皋。吐纤疏於危石。既惆怅於君子。倍伤心於行役。露缟枝於初旦。霜红天於始夕。凋芳卉之九衢。霣灵茅之三脊。风急崤道难。秋至客衣单。既伤檐下菊。复悲池上兰。飘落逐风尽。方知岁早寒。流萤暗明烛。雁声断才续。萎绝长信宫。芜秽丹墀曲。霜夺茎上紫。风销叶中绿。山变兮青薇。水折兮黄苇。秋鸿兮疏引。寒鸟兮聚飞。径荒寒草合。桐长旧岩围。园庭渐芜没。霜露日沾衣。愿逐晨征鸟。薄暮共西归。

　　【霜来悲落桐】

　　悲落桐。落桐早霜露。燕至叶未抽。鸿来枝已素。本出龙门山。长枝仰刺天。上峰百丈绝。下趾万寻悬。幽根已盘结。孤枝复危绝。初不照光景。终年负霜雪。自顾无羽仪。不愿生曲池。芬芳本自乏。华实无可施。匠者特留眄。王孙少见之。分取孤生枿。徙置北堂陲。宿茎抽晚干。新叶生故枝。故枝虽辽远。新叶颇离离。春风一朝至。荣华并如斯。自惟良菲薄。君恩徒照灼。顾已非嘉树。空用凭阿阁。愿作清庙琴。为舞双玄鹤。薜荔可为裳。文杏堪作梁。勿言草木贱。徒照君末光。末光不徒照。为君含噭咷。阳柯绿水弦。阴枝苦寒调。厚德非可任。敢不虚其心。若逢阳春至。吐绿照清浔。

　　【夕行闻夜鹤】

　　闻夜鹤。夜鹤叫南池。对此孤明月。临风振羽仪。伊吾人之菲薄。无赋命之天爵。抱跼促之短怀。随冬春而哀乐。懿海上之惊凫。伤云间之离鹤。离鹤时未离。迥发天北垂。忽值疾风起。暂下昆明池。复畏冬冰合。水宿非所宜。欲留不可住。欲去飞已疲。势逐疾风举。求温向衡楚。复值南飞鸿。参差共成侣。海上多云雾。苍茫失洲屿。自此别故群。独向潇湘渚。故群不离散。相依江海畔。夜止羽相切。昼飞影相乱。刷羽共浮沉。湛澹泛清浔。既不经离别。安知慕侣心。九冬负霜雪。六翮飞不任。且养凌云翅。俯仰弄清音。所望浮丘子。旦夕来相寻。

　　【晨征听晓鸿】

　　听晓鸿。晓鸿度将旦。跨弱水之微澜。发成山之远岸。怵春归之未几。惊此岁之云半。出海涨之苍茫。入云途之瀰漫。无东西之可辨。孰遐迩之能算。微昔见於洲渚。赴秋期於江汉。集劲风於弱躯。负重雪於轻翰。寒谿可以饮。荒皋可以窜。谿水徒自清。微容岂足玩。秋蓬飞兮未极。塞草寒兮无色。吴山高兮高度。越水深兮深不测。羡明月之驰光。顾征禽之驶翼。翼伊余马之屡怀。知吾行之未极。夜绵绵而难晓。愁参差而盈臆。望山川悉无似。惟星河犹可识。孤雁夜南飞。客泪夜沾衣。春鸿旦暮返。客子方未归。岁去欢娱尽。年来容貌衰。揽衽形虽是。抚臆事多违。青纣虽长复易解。白云诚远讵难依。

　　【解佩去朝市】

　　去朝市。朝市深归暮。辞北缨而南徂。浮东川而西顾。逢天地之降祥。值日月之重光。当伊仁之菲薄。非徐情之信芳。充待诏於金马。奉高宴於柏梁。观斗兽於虎圈。望窈窕於披香。游西园兮登铜雀。攀青琐兮眺重阳。讲金华兮议宣室。昼武帷兮夕文昌。佩甘泉兮履五柞。簪枍栺兮绂承光。托后车兮侍华幄。游渤海兮泛清漳。天道有盈缺。寒暑递炎凉。一朝卖玉碗。眷眷惜馀香。曲池无复处。桂枝亦销亡。清庙徒肃肃。西陵久茫茫。薄暮余多幸。嘉运重来昌。忝稽郡之南尉。典千里之光贵。别北芒於浊河。恋横桥於清渭。望前轩之早桐。对南阶之初卉。非余情之屡伤。寄兹焉兮能慰。眷昔日兮怀载。日将暮兮归去来。

　　【被褐守山东】

　　守山东。山东万岭郁青葱。两溪共一泻。水洁望如空。岸侧青莎被。岩间丹桂丛。上瞻既隐轸。下睇亦溟濛。远林响咆兽。近树聒鸣虫。路出若溪右涧吐金华东。万仞倒危石。百丈注悬潀。制曳写流电。奔飞似白虹。洞井含清气。漏穴吐飞风。玉窦膏滴沥。石乳室空笼。峭崿途弥险。崖岨步才通。余舍平生之所爱。欻暮年而此逢。欲一去而不还。怅邹衣之未褫。揖林壑之清旷。事氓俗之纷诡。幸帝德之方升。值在纲之未毁。既除旧而布新。故化民而俗徙。播赵俗以南徂。扇齐风以东靡。乳雉方可驯。流蝗庶能弭。清心矫世浊。俭政革民侈。秩满归白云。淹留事芝髓。  
　 


　　刘霁

　　〈霁。字士湮。一云士烜。平原人。天监中。历仕尚书主客侍郎、海盐令。居母忧。庐暮侧。以忧卒。〉

　　【咏荔枝诗】

　　叔师贵其珍。武仲称其美。良由自远致。含滋不留齿。

　　刘苞

　　〈苞。字孝尝。彭城人。天监初。自征虏主簿迁临川王右军功曹。累迁尚书库部侍郎、丹阳尹丞、尚书殿中郎、南徐州治中、太子洗马。天监十三年卒。时年三十。〉

　　【九日侍宴乐游苑正阳堂诗】

　　六郡良家子。幽并游侠儿。立乘争钦羽。侧骑竞纷驰。鸣珂饰华眊。金鞍秋宜。

　　云飞雅琴奏。风起洞箫吹。曲终高宴罢。景落树阴移。微薄承嘉惠。饮德良不赀。取效绩无纪。感恩心自知。

　　【望夕雨诗】

　　崇朝构行雨。薄晚屯密云。缘阶起素沫。竟水散圆文。河柳低未举。山桃落已芬。清樽义不荐。淹留遂待君。

　　柳镇

　　〈镇。字子元。河东人。梁天监中。自司州游京师。於钟山西建业里买地结茅。未几。北还洛阳。〉

　　【题所居斋柱诗】

　　江小不久计。要适暂居心。况念洛阳士。今来归旧林。

　　柳惲

　　〈惲。字文畅。河东解人也。齐时。竟陵王引为法曹参军。累迁太子洗马。试守鄱阳相。还除骠骑从事中郎。武帝至京邑。以为冠军将军、征东府司马。除给事黄门侍郎。领步兵校尉。天监元年。除长兼侍中。二年。出为吴兴太守。六年。徵为散骑常侍。迁左民尚书。八年为广州刺史。徵为秘书监。复为吴兴太守。天监十六年卒。年五下三。有集十二卷。〉

　　【江南曲】

　　汀洲采白蘋。日落江南春。洞庭有归客。潇湘逢故人。故人何不返。春华复应晚。不道新知乐。只言行路远。

　　【长门怨】

　　玉壶夜愔愔。应门重且深。秋风动桂树。流通月摇轻阴。绮檐清露溽。网户思虫吟。叹息下兰閤。含愁奏雅琴。何由鸣晓佩。复得抱宵衾。无复金屋念。岂照长门心。

　　【度关山】

　　长安倡家女。出入燕南垂。惟持德自美。本以容见知。旧闻关山远。何事总金羁。妾心日已乱。秋风鸣细枝。

　　【起夜来】

　　城南断车骑。阁道覆青埃。露华光翠网。月影入兰台。洞房且莫掩。应门或复开。飒飒秋桂响。非君起夜来。

　　【独不见】

　　别岛望风台。天渊临水殿。芳草生未积。春花落如霰。出从张公子。还过赵飞燕。奉帚长信宫。谁知独不见。

　　【芳林篇】

　　芳林晔兮发朱荣。时既晚兮随风零。随风零兮返无期。安得阳华遗所思。

　　【赠吴均诗三首】

　　寒云晦沧洲。奔潮溢南浦。相思白露亭。永望秋风渚。心知别路长。谁谓若燕楚。关候日辽绝。如保附行旅。愿作野飞鸟。飘然自轻举。

　　远游济伊洛。秣马度清漳。邯郸饶美女。艳色含春芳。鼓瑟未成曲。踏屣复翱翔。我本游客子。情爱在淮阳。新知谁不乐。念旧苦人肠。

　　夕宿飞狐关。晨登碛砾坂。形为戎马倦。思逐征旗远。边城秋霰来。寒乡春风晚。始信陇雪轻。渐觉寒云卷。徭役命所当。念子加餐饭。

　　【杂诗】

　　云轻暮色转。草绿晨芳归。山墟罢寒晦。园泽润朝晖。春心多感动。睹物情复悲。自君之去矣。兰堂罢鸣机。徒知游宦是。不念别离非。

　　【七夕穿针诗】

　　代马秋不归。缁纨无复绪。迎寒理衣缝。映月抽纤缕。的皪愁睇光。连娟思眉聚。清露下罗衣。秋风吹玉柱。流阴稍已多。馀光欲谁与。

　　【咏蔷薇诗】

　　当户种蔷薇。枝叶太葳蕤。不摇香已乱。无风花自飞。春闺不能静。开匣理明妃。曲池浮采采。斜岸列依依。或闻好音度。时见衔泥归。且对清酤湛。其馀任是非。

　　【奉和竟陵王经刘瓛墓下诗】

　　西河寂高业。北海望清尘。音徽谁与寄。尚德在伊人。遗文重昭晢。绝绪复纷纶。露华尚朝日。兰生无久春。芳猷动渊思。抚轼履高辰。山风起寒木。野雀乱秋榛。垅草时易宿。素轨邈难遵。

　　【捣衣诗】

　　孤衾引思绪。独枕怆忧端。深庭秋草绿。高门白露寒。思君起清夜。促柱奏幽兰。不怨飞蓬苦。徒伤蕙草残。

　　役役滞风波。游人淹不归。亭皋木叶下。陇首秋云飞。寒园夕鸟集。思牖草虫悲。嗟矣当春服。安见御冬衣。

　　鹤鸣劳永叹。采菉伤时暮。念君方远游。望妾理纨素。秋风吹绿潭。明月悬高树。佳人饰净容。招携从所务。

　　步栏杳不极。离堂肃已扃。轩高夕杵散。气爽夜鸣。瑶华随步响。幽兰逐袂生。踟蹰理金翠。容与纳宵清。　　

　　泛艳回烟彩。渊旋龟鹤文。凄凄合欢袖。冉冉兰麝芬。不怨杼轴苦。所悲千里分。垂泣送行李。倾首迟归云。

　　【咏席诗　　】

　　照日汀洲际。摇风渌潭侧。虽无独茧轻。幸有青袍色。罗袖少轻尘。象床多丽饰。愿君兰夜饮。佳人时宴息。

　　【从武帝登景阳楼诗】

　　

　　太液沧波起。长杨高树秋。翠华承汉远。雕辇逐风游。

　　【赠吴均诗二首】

　　山桃落晚红。野蕨开初紫。云日自清明。苹芷齐霍靡。离念已郁陶。物华复如此。

　　秋风度关陇。楚客奏归音。飒飒避霜叶。离离山塞禽。

　　范缜　　

　　〈缜。字子真。南乡舞阴人。晋平北将军汪六世孙。仕齐。历宁蛮主簿、尚书殿中郎、领军长史、宜都太守、晋守太守。天监四年。徵为尚书左丞。以驳佛教神不灭论徙付广州。还为中书郎、国子博士。有集十一卷。〉

　　【拟招隐士】

　　修竹苞生兮山之岭。缤纷葳蕤兮下交阴。木茏藂兮巍峨。川泽泱漭兮云雾多。悲猿鸣噪兮啸俦侣。攀折芳条兮聊停伫。夫君兮不还。蕙华不凋残。岁晏兮忧未开。草虫鸣兮凄凄。萧兮森兮玄磵深。怅徬徨兮沈吟。纷纷庵薆。穷岩穴兮。熊窟幽林。杳冥兮吁可畏。嵚崟兮倾欹。飞泉兮激沫。散漫兮淋漓。弱萝兮修葛。互蔓兮长枝。绿林兮被崖。随风兮纷披。猛兽兮封狐。眈眈兮视余。扶藤兮直上。岩岩兮嶷嶷。霏霏兮敷敷。赤豹兮文貍。攀腾兮相追。思慕公子兮心迟迟。寒风厉兮鸱枭吟。鸟悲鸣兮离其群。公子去兮亲与亲。行露厌浥兮似中人。

　　何逊

　　〈逊。字仲言。东海郯人。宋御史中承天曾孙。天监中。起家奉朝请。迁建安王伟水曹参军。九年。随府迁江州。还为安成王安西参军。兼尚书水部郎。十六年。除庐陵王记室。复随府江州。未几卒。有集七卷。〉

　　【乐府】

　　【铜雀妓　　】

　　秋风木叶落。萧瑟管弦清。望陵歌对酒。向帐舞空城。寂寂檐宇旷。飘飘帷幔轻。曲终相顾起。日慕松柏声。

　　【拟轻薄篇】

　　城东美少年。重身轻万亿。柘弹隋珠丸。白马黄金饰。长安九逵上。青槐荫道植。毂击晨已喧。肩排暝不息。走狗通西望。牵牛亘南直。相期百戏旁。去来三市侧。象床杳绣被。玉盘传绮食。倡女掩扇歌。小妇）开帘织。相看独隐笑。见人还敛色。黄鹤悲故群。山枝咏新识。乌飞过客尽。雀　　聚行龙匿。酌羽方厌厌。此时欢未极。

　　【门有车马客】

　　门有车马客。言是故乡来。故乡有书信。纵横印检开。开书看未极。行客屡相识。借问故乡来。潺湲泪不息。上言离别久。下言望应归。寸心将夜鹊。相逐向南飞。

　　【昭君怨】

　　昔闻白鹤弄。已自轸离情。今来昭君曲。还悲秋草生。

　　【诗】

　　【九日侍宴乐游苑诗为西封侯作】

　　皇德无馀让。重规袭帝勋。垂衣化比屋。睠顾。）慎为君。翾飞悦有道。卉木荷平分。宸襟动时豫。岁序属凉氛。城霞旦晃朗。槐雾晓氤氲。鸾舆和八袭。凤驾启千群。羽觞欢湛露。佾舞奏承云。禁林终宴晚。华池物色曛。疏树翻高叶。寒流聚细文。晴轩连瑞气。同惹御香芬。日斜迢递宇。风起嵯峨云。运偶参侯服。恩洽厕朝闻。於焉藉多幸。岁暮仰游汾。　　

　　【登石头城诗】

　　关城乃形势。地险差非一。马岭逐纡回。犬牙傍隆窣。百雉极襟带。亿庾兼量出。至理归无为。善守竟何恤。眺听穷耳目。远近备幽悉。扰扰见行人。晖晖视落日。连樯入回浦。飞盖交长术。天暮远山青。潮去遥沙出。薄宦恧师表。属辞惭愈疾。愿乘觳觫牛。还隐蒙笼室。

　　【望廨前水竹答崔录事诗】

　　萧萧藂竹映。澹澹平湖净。叶倒涟漪文。水漾檀栾影。相思不会面。相望空延颈。远天去浮云。长墟斜落景。幽痾与岁积。赏心随事屏。乡念一邅回。白发生俄顷。

　　【暮秋答朱记室诗】

　　游扬日色浅。骚屑风音劲。寒潭见底清。风色极天净。寸阴坐销铄。千里长辽迥。桃李尔繁华。松柏余本性。故心不存此。高文徒可咏。

　　【酬范记室云诗　　】

　　林密户稍阴。草滋阶欲暗。风光蕊上轻。日色花中乱。相思不独欢。伫立空为叹。清谈莫共理。繁文徒可玩。高虽子自轻。继音予可惮。

　　【落日前墟望赠范广州云诗　　】

　　缘沟绿草蔓。扶楥杂华舒。轻烟澹柳色。重霞映日馀。遥遥长路远。寂寂行人疏。我心怀硕德。思欲命轻车。高门盛游侣。谁肯进畋渔。

　　【日夕望江山赠鱼司马诗】

　　湓城带湓水。湓水萦如带。日夕望高城。耿耿青云外。城中多宴赏。丝竹常繁会。管声已流悦。弦声复凄切。歌黛惨如愁。舞腰凝欲绝。仲秋黄叶下。长风正骚屑。早雁出云归。故燕辞檐别。昼悲在异县。夜梦还洛汭。洛汭何悠悠。起望登西楼。的的帆向浦。团团月映洲。谁能一羽化。轻举逐飞浮。

　　【答丘长史诗　　】

　　宿昔敦远游。名分乃异路。千里溯波潮。一朝披云雾。从容舍密勿。缱绻论襟趣。披文极底诋诃。析理穷章句。明钟信有待。巨海谁能喻。奔景骤西倾。还途忽东骛。黄花发岸草。赤叶翻高树。渔舟乍回归。沙禽时独赴。宴年时未几。离歌倏成赋。伊我念幽关。夫君思赞务。短翮方息飞。长辔日先驱。曝鳃走。逸翮康时务。握手异沈浮。佳期安可屡。

　　【道中赠桓司马季珪诗　　】

　　晨缆虽同解。晚洲阻洪入。犹如征鸟飞。差池不可及。本愿申羁旅。何言异翔集。君渡北江时。讵今南浦泣。

　　【夕望江桥示萧谘议杨建康江主簿诗】

　　夕鸟已西度。残霞亦半消。风声动密竹。水影漾长桥。旅人多忧思。寒江复寂寥。尔情深巩落。予念返渔樵。何因适归愿。分路一扬镳。

　　【寄江州褚谘议诗】

　　自与君别离。四序纷回薄。分手清江上。念别犹如昨。追忆边城游。奚寻平生乐。俱登巃嵸领。共坐逶迤阁。清吹或忘归。繁文时间作。连镳戏浅草。游幰遵长薄。五载同衣裘。一朝异暌索。夫君颇留滞。骖騑未沃若。伊家从入关。终是填沟壑。早秋正凄怆。馀晖晚销铄。林叶下仍飞。水花披未落。如何隔千里。无由举三爵。因君奏采莲。为余吟别鹤。

　　【入西塞示南府同僚诗　　】

　　露清晓风冷。天曙江晃爽。薄云岩际出。初月波中上。黯黯连嶂阴。骚骚急沫响。回楂急碍浪。群飞争戏广。伊余本羁客。重暌复心赏。望乡虽一路。怀归成二想。在昔爱名山。自知欢独往。情游乃落魄。得性随怡养。年事以蹉跎。生平任浩荡。方还让夷路。谁知羡鱼网。

　　【下直出谿边望答虞丹徒】敬诗

　　夫君美章句。席丈珍梁楚。伊余忝摄官。含毫亦禁阻。直庐去咫尺。心期得宴语。休沐乃幽栖。别离未几许。伫立日将暮。相思忽无绪。谿北映初星。桥南望行炬。九重不可越。三爵何由举。

　　【赠诸游旧诗】

　　弱操不能植。薄伎竟无依。浅智终已矣。令名安可希。扰扰从役倦。屑屑身事微。少壮轻年月。迟暮借光辉。一涂今未是。万绪昨如非。新知虽已乐。旧爱尽暌违。望乡空引领。极目泪沾衣。旅客长憔悴。春物自芳非。岸花临水发。江燕绕樯飞。无由下征帆。独与暮潮归。

　　【赠族人秣陵兄弟诗】

　　吾宗昔多士。文雅高缙绅。小子无学术。丁宁困负薪。傍枝实纷乱。领袖寄亲姻。名价齐两许。闺门比三陈。风力咸通迈。艺业并纷纶。元方振高羽。洛令初解巾。自尔典名郡。所在号清淳。齐儿敢为俗。蜀物岂随身。禄俸不妻子。讴吟乃吏民。孰云秽明德。惟在中圣人。若能遗酌我。称首当属仁。仲将本特达。坎壈犹贱贫。方成天下士。岂伊席上珍。外情或简易。内鉴甚人伦。时然临下邑。摘伏信如神。顾余晚脱略。怀　　抱日湮沦。游宦疲年事。来往厌江滨。十载犹先职。一官乃任真。土牛竟不地。刍狗空重陈。羁旅无俦匹。形影自相亲。萧索高秋暮。砧杵鸣四邻。霏霏入窗雨。漠漠暗床尘。所思不可见。邈若胡与秦。愿子加餐饭。良会在何辰。

　　【秋夕仰赠从兄寘南诗】

　　阶蕙渐翻叶。池莲稍罢花。高树北风响。空庭秋月华。寸心怀是夜。寂寂漏方赊。抚弦乏欢娱。临觞独叹嗟。凄怆户凉入。徘徊檐影斜。无为淹戚里。见就还田家。

　　【仰赠从兄兴宁寘南诗】

　　家世传儒雅。贞白仰馀徽。宗派已孤狭。财产又贫微。栖息同蜗舍。出入共荆扉。松笔时临沼。蒲简得垂帷。幸逢四海泰。日月耀增辉。相顾无羽翮。何由总奋飞。一朝异言宴。万里就暌违。远江飘素沐。高山郁翠微。相思对淼淼。相望隔巍巍。死灰终不然。长岑且未归。当怜此分袂。脉脉泪沾衣。

　　【赠江长史别诗】

　　二纪因兹辰。投分敦游处。况事兼年德。宴交无尔汝。中岁多乖违。由来难具叙。及君相藩牧。伊予客梁　　楚。出国乃参差。会归同处所。以兹笃惠好。何用忘羁旅。重得申平生。何年更暌阻。笼禽恨跼促。逸翮超容与。饯道出郊坰。把袂临洲渚。长飙落江树。秋月照沙溆。远送子应归。棹开帆欲举。离舟欢未极。别至悲无语。安得生羽毛。从君入宛许。

　　【送韦司马别诗】

　　送别临曲渚。征人慕前侣。离言虽欲繁。离思终无绪。悯悯分手毕。萧萧行帆举。举帆越中流。望别上高楼。予起南枝怨。子结北风愁。逦逦山蔽日。汹汹浪隐舟。隐舟邈已远。徘徊落日晚。归衢并驾奔。别馆空筵卷。想子敛眉去。知予衔泪返。衔泪心依依。薄暮行人稀。暧暧入塘港。蓬门已掩扉。帘中看月影。竹里见萤飞。萤飞飞不息。独愁空转侧。北窗倒长簟。南邻夜闻织。弃置勿复陈。重陈长叹息。

　　【南还道中送赠刘谘议别诗】

　　一官从府役。五稔去京华。遽逐春流返。归帆得望家。天末静波浪。日际敛烟霞。岸荠生寒叶。村海落早花。游鱼上急水。独鸟赴行楂。目想平陵柏。心忆青门瓜。曲陌背通垣。长墟抵狭斜。善邻谈谷稼。故老述桑麻。寝兴从闲逸。视听绝喧哗。夫君日高兴。为乐坐骄奢。室堕倾城佩。门交接幰车。入塞长云雨。出国暂泥沙。握手分歧路。临川何怨嗟。

　　【与崔录事别兼叙携手诗】

　　去夏予回首。言乃重行行。今春游派澨。访子犹武城。暂别年逾半。同归月未盈。复道中寒食。弥留旷不平。道术既为务。欢悰苦未并。及尔沈痾愈。值兹秋序明。石碛氵公江静。沙流绕岸清。川平看鸟远。水浅见鱼惊。逝将穷履历。方欲恣逢迎。何言聚易散。乡棹尔孤征。我本倦游客。心念似悬旌。闻离常屑涕。是别尽凄清。况此忘怀地。相爱犹弟兄。脉脉留南浦。悠悠返上京。欲镊星星鬓。因君示友生。

　　【别沈助教诗】

　　可怜玉匣剑。复此飞凫舄。未觉爱生憎。忽见双成只。一朝别笑语。万事成畴昔。道遒若波澜。人生异金石。愿君深自爱。共念悲无益。

　　【与沈助教同宿湓口夜别诗】

　　我为浔阳客。戒旦乃西游。君随春水驶。鸡鸣亦动舟。共泛湓之浦。旅泊次城楼。华烛已消半。更人数唱筹。行人从此别。去去不淹留。

　　【与苏九德别诗】

　　宿昔梦颜色。咫尺思言偃。何况杳来期。各在天一面。踟躇暂举酒。倏忽不相见。春草似青袍。秋月如团扇。三五出重云。当知我忆君。萋萋若被径。怀抱不相闻。

　　【赠韦记室黯别诗】

　　故人傥送别。停车一水东。去帆若不见。试望白云中。促膝今何在。衔杯谁复同。水夜看初月。江晚溯归风。无因生羽翰。千里暂排空。

　　【初发新林诗】

　　伊昔负薪暇。慕义游梁楚。短翮忘连翩。追飞散容与。优游沐道教。渐渍淹寒暑。大德本无酬。轻生窃自许。舟归属海运。风积如鹏举。浮水暗舟舻。合岸喧徒侣。凛凛穷秋暮。初寒入洲渚。铙吹响清江。悬旗出长屿。危樯迥不进。沓浪高难拒。回首泣亲宾。中天望宛许。帝城犹隐约。家园无处所。去矣方悠悠。含意将何语。

　　【渡连圻诗二首】

　　此山多灵异。峻岨实非恒。洑流自洄紏。激濑视奔腾。悬崖抱奇崛。绝壁驾崚嶒。硣磟上争险。岞崿下相崩。百年积死树。千尺挂寒藤。诡怪终不测。回沈意难登。愿欲书闻见。聊以寄亲朋。

　　连圻连不极。极望在云霞。绝壁无走兽。穷岸有盘楂。绊纷上巃嵸。穿豁下岩岈。鱼游若拥剑。猿挂似悬瓜。阴岸生駮藓。伏水拂澄沙。客子行行倦。年光处处华。石蒲生促节。岩树落高花。暮潮还入浦。夕鸟飞向家。寓目皆乡思。何时见狭斜。

　　【下方山诗】

　　寒鸟树间响。落星川际浮。繁霜白晓岸。若雾黑晨流。鳞鳞逆去水。瀰瀰急还舟。望乡行复立。瞻途近更修。谁能百里地。萦绕千端愁。

　　【入东经诸暨县下浙江作诗】

　　疲身不自量。温腹无恒拟。未能守封植。何能固廉耻。一经可人言。三冬徒戏尔。虚信苍苍色。未究冥冥理。得彼既宜然。失之良有以。常言厌四壁。自觉轻千里。日夕聊望远。山川空信美。归飞天际没。云雾江边起。安邑乏主人。临卬多客子。乡乡自风俗。处处皆城市。所见无故人。含意终何已。

　　【还度】五洲诗

　　我行朔已晦。溯水复沿流。戎伤初不辨。动默自相求。眷言还九派。回舻出五洲。萧散烟雾晚。凄清江汉秋。沙汀暮寂寂。芦岸晚修修。以此南浦夜。重此北门愁。方圆既龃龉。贫贱岂怨尤。

　　【春夕早泊和刘谘议落日望水诗】

　　旅人嗟倦游。结缆坐春洲。日暮江风静。中川闻棹讴。草光天际合。霞影水中浮。单舻时向浦。独楫乍乘流。娈童泣垂钓。妖姬哭荡舟。客心自有绪。对此空复愁。

　　【和刘谘议守风诗】

　　弥旬苦凌乱。揆景候阡陌。昼想汝阳津。夜梦邯郸驿。愤风急惊岸。屯云仍触石。萧条疾帆流。磈礧冲波白。息榜已云久。维稍晨已积。苍苍极浦潮。杳杳长洲夕。本惭佽飞剑。宁慕澹台壁。纤罗若不。跂予中上泽。

　　【宿南洲浦诗】

　　幽栖多暇豫。从役知辛苦。解缆及朝风。落帆依暝浦。违乡已信次。江月初三五。沉沉夜看流。渊渊朝听鼓。霜洲渡旅雁。朔飙吹宿莽。夜泪坐淫淫。是夕偏怀土。

　　【学古赠丘永嘉征还诗】

　　龙马鱼肠剑。躞蹀起风尘。结客葱河返。喧喧动四邻。入墟犹忆旧。德卷复疑新。窥见应门出。遥识下极人。相悲泪欲下。离别方自陈。

　　【和萧谘议岑离闺怨诗】

　　晓河没高栋。斜月半空庭。窗中度落叶。帘外隔飞萤。含悲下翠帐。掩泣闭金屏。昔期今未返。春草寒复青。思君无转易。何异北辰星。

　　【嘲刘郎诗】

　　房栊灭夜火。窗户映朝光。妖女褰帷去。躞蹀初下床。雀钗横晓鬓。蛾眉艳宿妆。稍闻玉钏远。犹怜翠被香。宁知早朝客。差池已雁行。

　　【咏】照镜诗

　　朱帘旦初卷。绮极朝未织。玉匣开鉴影。宝台临净饰。对影独含笑。看花时转侧。聊为出茧眉。试染夭桃色。羽钗如可间。金钿畏相逼。荡子行未归。啼妆坐沾臆。

　　【拟青青河边草转韵体为人作其人识节工歌诗】

　　春兰日应好。折花望远道。秋夜苦复长。抱枕向空床。吹台下促节。不言於此别。歌筵掩团扇。何时一相见。弦绝犹依轸。叶落才下枝。即此虽云虽。方我未成离。

　　【学古诗三首】

　　长安美少年。羽骑暮连翩。玉羁玛瑙勒。金络珊瑚鞭。阵云横塞起。赤日下城圆。追兵待都护。烽火望祁连。虎落夜方寝。鱼丽晓复前。平生不可定。空信苍浪天。

　　巩洛上东门。薄暮川流侧。浑浑车马道。行人不相识。日夕栖鸟远。浮云起新色。寸心空延伫。对面何由即。飞轮倘易去。易去因风力。

　　昔随张博望。辞帝长杨宫。独好西山勇。思为北地雄。十年事河外。雪鬓别关中。季月边秋重。严野散寒蓬。日隐龙城雾。尘起玉关风。全狐君已复。半菽我犹空。欲因上林雁。一见平陵桐。

　　【聊作百一体诗】

　　灵辄困桑下。於陵拾李螬。历齿方嗟贱。灸背岂知豪。佣畊乏旅力。倚市惮劬劳。旷日无豆飰。方冬缺缊袍。清旦开蓬荜。举目想煎熬。枢机慎仆隶。媒蘖畏朋曹。万途皆自僻。一事岂他褒。匆匆昨不定。负杖出蓬蒿。逢施同沟壑。值设乃糠糟。生途稍冉冉。逝水日滔滔。咸言等木石。谁当出羽毛。

　　【早朝车中听望诗】

　　诘旦钟声罢。隐隐禁门通。蘧车响北阙。郑履入南宫。宿雾开驰道。初日照相风。胥徒纷络驿。驺御或西东。暂喧耳目外。还保性灵中。方验游朝市。此说不为空。

　　【临行公车诗】

　　扰扰排曙扉。鳞鳞驱早驾。禁门俨犹闭。严城方警夜。道胜多增荣。拙蒲终难化。以兹畎浍质。重与沧溟舍。纚舟去浊河。揆景辞清灞。平生多意绪。怀抱皆徂谢。念此将如何。抚心独悲咤。

　　【伤徐主簿诗】

　　世上逸群士。人间彻惣贤。毕池论赏赐。蒋径笃周旋。一旦辞东序。千秋送北邙。客箫虽有乐。邻笛遂还伤。提琴就阮籍。载酒觅杨雄。直荷水。斜柳细牵风。  



　　何逊

　　【诗】

　　【秋夕叹白发诗】

　　丝白不难染。蓬生直易扶。唯见星星鬓。独与众中殊。昔年十四五。率性颇廉隅。直是安被褐。非敢慕怀珠。何言志事晚。疲拙婴殊躯。逢时乃倏忽。失路亦斯须。郊郭勤二顷。形体憩一庑。涸蚌困鱼目。笼禽触四隅。宵长壁立静。廓处谢欢愉。月色临窗树。虫声当户枢。飞蛾拂夜火。坠叶舞秋株。逐物均乘鹤。违俗等双凫。故人倘未弃。求我谷之嵎。

　　【夜梦故人诗】

　　客心惊夜魂。言与故人同。开帘觉水动。映竹见床空。浦口望斜月。洲外闻长风。九秋时未晚。千里路难穷。已如臃肿木。复似飘飖蓬。相思不可寄。直在寸心中。

　　【从主移西州寓直斋内霖雨不晴怀郡中游聚诗】

　　寓直惭虎贲。沈迷岂职事。祈祈寒枝动。濛濛秋雨驶。不见眼中人。空想山南寺。双桐傍檐上。长杨夹门植。夙昔构良游。接膝同欢志。东西忽为阻。向隅怀独思。飒飒履声喧。扰扰群分异。卧闻复雷响。坐视重扃秘。欲寄一行书。何解三秋意。

　　【刘博士江丞朱从事同顾不值作诗云尔】

　　故人笃久要。新知从暮室。崎岖枉道过。邂逅幽人出。心期不会面。怀之成首疾。向夕敞山扉。临窗玩馀帙。蜘蛛正网户。落花纷入膝。浸淫水上风。蔽亏霞中日。良辰一携手。住坐无俦匹。刘侯务属书。江生勤下笔。朱君博辞理。去去追名实。是顾一参差。何能更蓬荜。吾人少拘碍。得性便游逸。方欲俟褰裳。相从欢道术。

　　【春暮喜晴酬袁户曹苦雨诗】

　　振衣喜初霁。褰裳对晚晴。落花犹未卷。时鸟故馀声。春芳空悦目。游客反伤情。乡园不可见。江水独自清。愿得同携手。归望对都城。

　　【苦热诗】

　　昔闻草木焦。今窥沙石烂。曀曀风逾静。曈曈日渐旰。习静閟衣巾。读书烦几案。卧思清露浥。坐待高星灿。蝙蝠户中飞。蠛蠓窗间乱。实无河朔饮。空有临淄汙。遗金不自拾。恶木宁无干。愿以三伏晨。催促九秋换。

　　【七夕诗】

　　仙车驻七襄。风驾出天潢。月映九微火。风吹百合香。来欢暂巧笑。还泪已沾裳。依稀如洛汭。倏忽似高唐。别离未得语。河汉渐汤汤。

　　【咏早梅诗】

　　兔园标物序。惊时最是梅。衔霜当路发。映雪拟寒开。枝横却月观。花绕凌风台。朝洒长门泣。夕驻临邛杯。应知早飘落。故逐上春来。

　　【行经孙氏陵诗】

　　时在零陵厌。神器若无依。逐兔争先捷。掎鹿兢因机。呼吸开伯道。叱咤掩江畿。豹变分奇略。虎视肃戎威。长蛇衄巴汉。骥马绝淮淝。交战无内御。重门岂外扉。成功举已弃。凶德复而违。水龙忽东骛。青盖乃西归。朅来已永久。年代暧微微。苔石疑文字。荆坟失是非。山莺空曙响。陇月自秋晖。银海终无浪。金凫会不飞。阒寂今如此。望望沾人衣。　　

　　【塘边见古冢诗】

　　行路一孤坟。路成坟欲毁。空疑年代积。不知陵谷徙。几逢秋叶黄。骤见春流瀰。金蚕不可织。玉树何时蕊。陌上驱驰人。笑歌自侈靡。今日非明日。所念谁怜此。

　　【哭吴兴柳惲诗】

　　南州擅荆梓。上国称羽仪。伊人以戴德。李公伤在期。远识内无愠。深衷外有规。清文穷丽则。弘论尽高奇。多能诚所贵。小善聊复为。百步均射叶。八体妙临池。曲悟同神解。龟谋信有知。入朝耿长剑。出牧盛层麾。纳言信加首。丰貂亦在移。霞区两借寇。贪泉一举卮。翰飞矫未极。朝露溘先危。以兹旧馆想。况乃西日垂。蔓草生车辙。枯木卧崩坻。樽酒谁为满。灵衣空自披。眷言寻惠好。恸哭悲路歧。含毫徒有属。搦管竟无摛。

　　【登禅冈寺望和虞记室诗】

　　南望南郭门。拱树稍云密。北窗北溱道。重楼雾中出。接树隐高蝉。交枝承落日。光阴不可舍。怀抱何由悉。

　　【答高博士诗】

　　北窗凉夏音。幽居多卉木。飞蜨弄晚花。清池映疏竹。为宴得快性。安闲聊鼓腹。将子厌嚣尘。就予开耳目。

　　【赠王左丞诗】

　　檐外莺啼罢。园里日光斜。游鱼乱水叶。轻燕逐风花。长墟上寒霭。晓树没归霞。九华暮已隐。抱郁徒交加。

　　【敬酬王明府】诗

　　星稀初可见。月出未成光。澄江照远火。夕霞隐连樯。贱躯临不测。玉体畏垂堂。念别已零泪。况乃思故乡。

　　【西州直示同员诗】

　　日长禁户倦。即事思短晨。漏尽唱声急。此理复伤人。矛盾交为论。光璧带成珍。誓将收饮啄。得得任心神。

　　【野夕答孙郎擢诗】

　　山中气色满。墟上生烟露。杳杳星出云。啾啾雀隐树。虚馆无宾客。幽居之欢趣。思君意不穷。长如流水注

　　【石头答庾郎丹诗】

　　高树荫楼密。细草绿成被。黄鹂隐叶飞。蛱蝶萦空戏。阴岑自尔悦。寂寥予罕寄。相如阻禁闱。何由从简易。

　　【日夕出富阳浦口和朗公诗】

　　客心愁日暮。徙倚空望归。山烟涵树色。江水映霞晖。独鹤凌空逝。双凫出浪飞。故乡千馀里。兹夕寒无衣。

　　【从镇江州与游故别诗】

　　历稔共追随。一旦辞群匹。复如东注水。未有西归日。夜雨滴空阶。晓灯暗离室。相悲各罢酒。何时同促膝。

　　【与胡兴安夜别诗】

　　居人行转轼。客子暂维舟。念此一筵笑。分为两地愁。露湿寒塘草。月映清淮流。方抱新离恨。独守故园秋。

　　【车中见新林分别甚盛诗】

　　金谷宾游盛。青门冠盖多。隔林望行幰。下阪听鸣珂。於时春未歇。麦气始清和。还入平原径。穷巷可张罗。

　　【晓发诗】

　　早霞丽初日。清风消薄雾。水底见行云。天边看远树。且望沿溯剧。暂有江山趣。疾兔聊复起。爽地岂能赋。

　　【慈姥矶诗】

　　暮烟起遥岸。斜日照发流。一同心赏夕。暂解去乡忧。野岸平沙合。连山近雾浮。客悲不自己。江上望归舟。

　　【见征人分别诗】

　　凄凄日暮时。亲宾俱伫立。征人拔剑起。儿女牵衣泣。候骑出萧关。追兵赴马邑。且当横行去。

　　谁论裹尸入。

　　【同虞记室登楼望远归诗】

　　登楼欲望远。遥遥见白衣。白衣犹远远。言是稍知非。对窗看宝瑟。入户弄鸣机。无令日光晚。门阁掩重扉。

　　【与虞记室诸人咏扇诗】

　　如珪信非玷。学月但为轮。机杼蘼芜妾。裁缝箧笥人。摇风入素手。占曲掩朱唇。罗袖幸拂拭。微芳聊可因。

　　【看伏郎新婚诗】

　　雾夕莲出水。霞朝日照梁。何如花烛夜。轻扇掩红妆。良人复灼灼。席上自生光。所悲高驾动。环佩出长廊。

　　【咏娼妇诗】

　　暧暧高楼暮。华烛帐前明。罗帏雀钗影。宝瑟凤雏声。夜花枝上发。新月雾中生。

　　谁念当窗牖。相望独盈盈。

　　【咏舞妓】诗

　　管清罗荐合。弦惊雪袖迟。逐唱回纤手。听曲动蛾眉。凝情眄堕珥。微睇托含辞。日暮留嘉客。相看爱此时。

　　【望新月示同羁诗】

　　初宿长淮上。破镜出云明。今夕千馀里。双蛾映水生。的的与沙静。滟滟逐波轻。望乡皆下泪。非我独伤情。

　　【咏春雪寄族人治书思澄诗】

　　可怜江上雪。回风起复灭。本欲映梅花。翻悲似玉屑。朝莺日弄响。暮条行可结。咸言不适时。安知非矫节。

　　【和司马博士咏雪诗】

　　凝阶夜似月。拂树晓疑春。萧散忽如尽。徘徊已复新。暂蔽卷纨质。复惭施粉人。若逐微风起。谁言非玉尘。

　　【咏白鸥兼嘲别者诗】

　　可怜双白鸥。朝夕水上游。何言异栖息。雌住雄不留。孤飞出溆浦。独宿下沧洲。东西从此别。影响绝无由。

　　【行经范仆射故宅诗】

　　旅葵应蔓井。荒藤已上扉。寂寂空郊暮。无复车马归。潋滟故池水。苍茫落日晖。遗爱终何极。行路独沾衣。

　　【王尚书瞻祖日诗】

　　昱昱丹旐振。亭亭素盖立。金铎讙已鸣。龙輀将复入。华台日未徙。荒坟路行湿。已矣将何如。宾驭皆洒泣。

　　【送褚都曹联句诗】

　　君随结客去。我乃倦游归。本愿同栖息。今成相背飞。

　　【送司马入五城联句诗】

　　随风飘岸叶。行雨暗江流。居人会应返。空欲送行舟。

　　【边城思诗】

　　柳黄未吐叶。水绿半含苔。春色边城动。客思故乡来。

　　【为人妾思诗二首】

　　魂销形已去。钗落犹依枕。欲去泪无眦。不看悲复甚。

　　机中刺绣所。窗下朝妆处。未忆神已伤。欲忘悲不去。

　　【为人妾怨诗】

　　燕戏还檐际。花飞落枕前。寸心君不见。拭泪坐调弦。

　　【闺怨诗二首】

　　竹叶响南窗。月光照东壁。谁知夜独觉。枕前双泪滴。

　　闺阁行人断。房栊月影斜。谁能北窗下。独对后园花。

　　【苑中诗】

　　苑门辟千扇。苑户开万扉。楼殿闻珠履。竹树隔罗衣。

　　苑中见美人诗《诗纪》云。一作联句。

　　罗袖风中卷。玉钗林下耀。团扇承落花。复持掩馀笑。

　　【咏春风诗】

　　可闻不可见。能重复能轻。镜前飘落粉。琴上响馀声。

　　【离夜听琴诗】

　　别离既有绪。琴瑟反成悲。美人多怨态。亦复惨长眉。

　　【相送诗】

　　客心已百念。孤游重千里。江暗雨欲来。浪白风初起。

　　【拟古三首联句】

　　家本青山下。好上青山上。青山不可上。一上一惆怅。匣中一明镜。好鉴明镜光。明镜不可鉴。一鉴一情伤。少知雅琴曲。好听雅琴声。雅琴不可听。一听一沾缨。

　　【往晋陵联句】

　　临别我伤悲。达归子自适。刘金不可散。卜盖何由惜。从来重分阴。未曾轻尺璧。故任情一异。於是望三益。尔自高楼寝。予返东皋陌。寄语落毛人。非复平原客。问舍且求田。音乱无可择。胜门成好事。盘纡欲何索。

　　【范广州宅联句】

　　洛阳城东西。却作经年别。昔去雪如花。今来花似雪。濛濛夕烟起。奄奄残晖灭。非君爱满堂。宁我安车辙。

　　【相送联句】

　　寸阴常可惜。别至倍伤神。子瞻天际水。予望路中尘。悯悯歧路侧。去去平生亲。一朝事千里。流涕向三春。

　　【二】

　　昔共入门笑。今成送别悲。君还旧聚处。为我一嚬眉。於今还促膝。自此客江湄。愿子俱停驾。看我独解维。

　　【三】

　　高轩虽驻轸。馀日久无辉。以我辞乡泪。沾群送别衣。

　　【至大雷联句】

　　高谈会良夕。满酒对羁情。闵闵风烟动。萧萧江雨声。密云穷浦暗。飞电远洲明。若非今宴适。讵使客愁轻。遥舟似连雁。远火若回星。江潭望如此。衔卮共君倾。

　　【赋咏联句】

　　弊履常决踵。眉高起半额。曼倩尔何为。独叹长安索。工商既惭巧。农士聊相易。蝘腹有馀资。鸿肩方可拍。摄职愧握兰。滥官悲执戟。连章既不敏。高谈岂能剧。逸翮任奋飞。窘步事羁勒。还鸟余能系。流言尔无惑。忧怀乃千载。永欢常数刻。直是悲别离。非关念通塞。日照汀沙素。山影波浪黑。尔限大江南。余归茂陵北。

　　【临别联句】

　　临别情多绪。送归涕如霰。君望长安城。予悲独不见。尔来同去国。予归方异县。怀别心独忧。手泪方溅溅。

　　【增新曲相对联句】

　　酒阑日隐树。上客请调弦。娇人挟瑟至。逶迤未肯前。旧爱今何在。新声徒自怜。有曲无人听。徙倚高楼前。徘徊映日照。转侧被风吹。徒为相思响。伤春君不知。月昏楼上坐。含悲望别离。已切空床怨。复看花柳枝。

　　【照水联句】

　　插花行理鬓。迁延去复归。虽怜水上影。复恐湿罗衣。临桥看黛色。映渚媚铅晖。不顾春荷动。弥畏小禽飞。

　　【折花联句】

　　笑出春园里。望花联褰缬。欲以间珠钿。非为相思折。日照烂成绮。风来聚疑雪。试采一枝归。愿持因远别。

　　【摇扇联句】

　　纨扇已新制。荡妇复新妆。欲掩羞中笑。还飘袖里香。在握时摇动。当歌掩抑扬。谁云减罗袂。影日聊自障。

　　【正钗联句】

　　竹台归欲碍。花林出未通。度簪先分影。转珥忽瞻风。双桥耀宝钿。阗阗密复丛。羞令挂缨阙。整插补馀空。　

　　【答江革联句不成】

　　日余乏文干。逢君善草札。工拙既不同。神气何由拔。

　　【又答江革诗】

　　棘端虽非譬。至妙安可量。要知同罔象。然始见毫芒。

　　【咏杂花诗】

　　井上发新花。谁言不经染。已如薄紫拂。复似浓红点。状绵无裁缝。依霞有舒敛。

　　何寘南

　　【答何秀才诗】

　　自怜耿不寐。拥褐至宵阑。苍茫曙月落。切戾晓风酸。终朝长守馑。叠夜抱馀寒。周道坦且直。弱命溘将殚。灵台聊寄止。戚里岂馀欢。思家无积敛。何以拯急难。

　　沈繇

　　【答何郎诗】

　　欢戚递来事。聚散居常理。但伤胶投漆。忽作弦离矢。形影一东西。山川俄表里。执手涉梁上。悲心万端起。方同儿女泣。况此流潮水。

　　孙擢

　　【答何郎诗】

　　幽居少怡乐。坐静对嘉林。晚花犹结子。新竹未成阴。夫君阻清切。可望不可寻。处处多谖草。赖此慰人心。

　　江革

　　〈革。字休映。济阳考城人。仕齐为尚书驾部郎。仕梁累迁至度支尚书。大同元年卒。〉

　　【赠何记室联句不成诗】

　　龙鳞无复彩。凤翅於兹铩。畴昔似翩翩。今辰何乙乙。

　　【又赠何记室诗】

　　刻猴虽言巧。辩对今知章。且欣共卮酒。勿道滥衣裳。

　　朱记室

　　【送别不及赠何殷二记室诗】

　　凭轼徒下泪。裁书路已赊。远鼓依林响。连樯倚岸斜。山开云吐气。风愤浪生花。即此余伤别。何论尔望家。二君勖琬琰。无使没泥沙。

　　王训

　　〈训。字怀范。暕子。补国子生。射策高第。除秘书郎。迁太子舍人、秘书丞。转宣城王文学友、太子中庶子。掌管记。迁侍中。天监十七年卒。年二十六。〉

　　【度关山】

　　边庭多警急。羽檄未曾閒。从军出陇坂。驱马度关山。关山恒晻霭。高峰白云外。遥望秦川水。千里长如带。好勇自秦中。意气本豪雄。少年便习战。十四已从戎。昔年经上郡。今岁出云中。辽水深难渡。榆关断未通。折衔凌绝域。流蓬警未息。胡风朝夜起。平沙不相识。兵法贵先声。军中自有程。逗遛皆赎罪。先登尽一城。都护疲诏吏。将军擅发兵。平卢疑纵火。飞鸱畏犯营。轻重一为虏。金刀何用盟。谁知出塞外。独有汉飞名。

　　【独不见】

　　日晚宜春暮。风软上林朝。对酒近初节。开楼荡夜娇。石桥通小涧。竹路上青霄。持底谁见许。长愁成细腰。

　　【奉和同泰寺浮图诗】

　　副君坐飞观。城傍属大林。王门虽八达。露塔复千寻。重栌出汉表。层栱冒云心。昆山雕润玉。丽水莹明金。悬盘同露掌。垂凤似飞禽。月落檐西暗。日去柱东侵。反流开睿属。搦翰动神襟。愿托牢舟反。长免爱河深。

　　【奉和率尔有咏诗】

　　殿内多仙女。从来难比方。别有当窗艳。复是可怜妆。学舞胜飞燕。染粉薄南阳。散黄分黛色。薰衣杂枣香。简钗新辗翠。试履逆填墙。一朝恃容色。非复守空房。君恩若可恃。愿作双鸳鸯。

　　【应令咏舞诗】

　　新妆本绝世。妙舞亦如仙。倾腰逐韵管。敛色听张弦。袖轻风吻入。钗重步难前。笑态千金动。衣香十里传。将持比飞燕。定当谁可怜。

　　【诗】

　　

　　且奭匡世功。萧曹佐氓俗。  
　 



　　吴均

　　〈均。一作筠。字叔庠。吴兴故鄣人。天监初。为柳惲吴兴郡主簿。历建安王伟记室。王迁江州。补国侍郎。兼府城局。还除奉朝请。普通元年卒。年五十二。均诗体清拔。有古气。好事者效之。谓为吴均体。所著有齐春秋三十卷、庙记十卷、十二州记十六卷。钱塘先贤传五卷、续文释五卷、集二十卷。〉

　　【乐府】

　　【战城南】

　　蹀躞青骊马。往战城南畿。五历鱼丽阵。三入九重围。名忄習武安将。血污秦王衣。为君意气重。无功终不归。

　　战城南

　　前有浊樽酒。忧思乱纷纷。小来重意气。学剑不学文。

　　忽值胡关静。匈奴遂两分。天山已半出。龙城无片云。汉世平如此。何用李将军。

　　【战城南】

　　陌上何喧喧。匈奴围塞垣。黑云藏赵树。黄尘埋陇垠。天子羽书劳。将军在玉门。

　　【雉子班】

　　可怜雉子班。群飞集野甸。文章始陆离。意气已惊狷。幽并游侠子。直心亦如箭。生死报君恩。谁能孤恩眄。

　　【入关】

　　羽檄起边庭。烽火乱如萤。是时张博望。夜赴交河城。马头要落日。剑尾掣流星。君恩未得报。何论身命倾。

　　【梅花落】

　　终冬十二月。寒风西北吹。独有梅花落。飘荡不依枝。流连逐霜彩。散漫下冰澌。何当与春日。共映芙蓉池。

　　【城上乌】

　　呜呜城上乌。翩翩尾毕逋。凡生八九子。夜夜啼相呼。质微知虑少。体贱毛衣粗。陛下三万岁。臣至执金吾。

　　【从军行】

　　男儿亦可怜。立功在北边。陈头横却月。马腹带连钱。怀戈发陇坻。乘冻至辽川。微诚君不爱。终自直如弦。

　　【胡无人行】

　　剑头利如芒。恒持照眼光。铁骑追骁虏。金羁讨黠羌。高秋八九月。胡地早风霜。男儿不惜死。破胆与君尝。

　　【雉朝飞操】

　　二月雉朝飞。横行傍垄归。斜看水外翟。侧听岭南翚。躞蹀恒欲战。耿耿恃强威。当令君见赏。何辞碎锦衣。

　　【渡易水】

　　杂虏客来齐。时作在角抵。扬鞭渡易水。直至龙城西。日昏笳乱动。天曙马争嘶。不能通瀚海。无面见三齐。

　　【结客少年场】

　　结客少年归。翩翩骏马肥。报恩杀人竟。贤君赐锦衣。握兰登建礼。拖玉入舍晖。顾看草玄者。功名终自微。

　　【妾安所居】

　　贱妾先有宠。蛾眉进不迟。一从西北丽。无复城南期。何因暂艳逸。岂为乏妍姿。徒有黄昏望。宁遇青楼时。惟惜应门掩。方馀永巷悲。匡床终不共。何由横自私。

　　【送归曲】

　　送子独南归。揽衣空闵默。关山昼欲暗。河冰夜向塞。燕至他人乡。雁云还谁国。寄子两行书。分明达济北。

　　【夹树】

　　桂树夹长陂。复值清风吹。氛氲揉芳叶。连绵交密枝。能迎春露点。不逐秋风移。愿君长惠爱。当使岁寒知。

　　【城上麻】

　　麻生满城头。麻叶落城沟。麻茎左右披。沟水东西流。少年感恩命。奉剑事西周。但令直心尽。何用返封侯。

　　【拟古四首】

　　【陌上桑】

　　袅袅陌上桑。荫陌复垂塘。长条映白日。细叶隐鹂黄。蚕饥妾复思。拭泪且提筐。故人宁知此。离恨煎人肠。

　　【秦王卷衣】

　　咸阳春草芳。秦帝卷衣裳。玉检茱萸匣。金泥苏合香。初芳薰复帐。馀辉耀玉床。当须晏朝罢。持此赠华阳。

　　【采莲曲】

　　锦带杂花钿。罗衣垂绿川。问子今何去。出采江南莲。辽西三千里。欲寄无因缘。愿君早旋返。及此荷花鲜。

　　【携手曲】

　　艳裔阳之春。携手清洛滨。鸡鸣上林苑。薄暮小平津。长裾藻白日。广袖带芳尘。故交一如此。新知讵忆人。

　　【采莲曲】

　　江风当夏清。桂楫逐流萦。初疑京兆剑。复似汉冠名。荷香带风远。莲影向根生。叶卷珠难溜。花舒红易倾。日暮凫舟满。归来度锦城。

　　【三妇艳诗】

　　大妇弦初切。中妇管方吹。小妇多姿态。含笑逼清卮。佳人勿馀及。殷勤妾自知。

　　【大垂手】

　　垂手忽迢迢。飞燕掌中娇。罗衫恣风引。轻带任情摇。讵心长沙地。促舞不回腰。

　　【小垂手】

　　舞女出西秦。蹑影舞阳春。且复小垂手。广袖拂红尘。折腰应两笛。顿足转双巾。蛾眉与曼脸。见此空愁人。

　　【有所思】

　　薄暮有所思。终持泪煎骨。春风惊我心。秋露伤君发。

　　【雍台】

　　雍台十二楼。楼楼郁相望。陇西飞狐口。白日尽无光。

　　【楚妃曲】

　　春妆约春黛。如月复如蛾。玉钗照绣领。金薄厕红罗。

　　【白浮鸠】

　　琅琊白浮鸠。紫翳飘陌头。食饮东莞野。栖宿越王楼。

　　【阳春歌】

　　紫苔初泛水。连绵浮且没。若欲歌阳春。先歌青楼月。

　　【别鹤】

　　别鹤寻故侣。联翩辽海间。单栖孟津水。惊唳陇头山。

　　【渌水曲】

　　香暧金堤满。湛淡春塘溢。已送行台花。复倒高楼日。

　　【绿竹】

　　婵娟鄣绮殿。绕弱拂春漪。何当逢采拾。为君笙与篪。

　　【行路难五首】

　　洞庭水上一株桐。经霜触浪困严风。昔时抽心曜白日。今旦卧死黄沙中。洛阳名工见咨嗟。一剪一刻作琵琶。白璧规心学明月。珊瑚映面作风花。帝王见赏不见忘。提携把握登建章。掩抑摧藏张女弹。殷勤促柱楚明光。年年月月对君子。遥遥夜夜宿未央。未央彩女弃鸣篪。争先拂拭生光仪。茱萸锦衣玉作匣。安念昔日枯树枝。不学衡山南岭桂。至今千载犹未知。

　　青琐门外安石榴。连枝接叶夹御沟。金墉城西合欢树。垂条照彩凤楼。游侠少年游上路。倾心颠倒想恋慕。摩顶至足买片言。开胸沥胆取一顾。自言家在赵邯郸。翩翩舌杪复剑端。青骊白驳的卢马。金羁绿控紫丝鞶。躞蹀横行不肯进。夜夜汗血至长安。长安城中诸贵臣。争贵儒者席上珍。复闻梁王好学问。轻弃剑客如埃尘。吾丘寿王始得意。司马相如适被申。大才大辩尚如此。何况我辈轻薄人。

　　君不见西陵田。从横十字成陌阡。君不见东郊道。荒凉芜没起寒烟。尽是昔日帝王处。歌姬舞女达天曙。今日翩妍少年子。不知华盛落前去。吐心吐气许他人。今旦回惑生犹豫。山中桂树自有枝。心中方寸自相知。何言岁月忽若。驰。君之情意与我离。还君玳瑁金雀钗。不忍见此使心危。

　　君不见长安客舍门。倡安少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。唯闻哑哑城上乌。玉栏金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。

　　君不见上林苑中客。冰罗雾縠象牙席。尽是得意忘言者。探肠见胆无所惜。白酒甜盐甘如乳。绿觞皎镜华如碧。少年持名不肯尝。安知白驹应过隙。博山炉中百和香。郁金苏合及都梁。逶迤好气佳容貌。经过青琐历紫房。已入中山冯后帐。复上皇帝班姬床。班姬失宠颜不开。奉帚供养长信台。日暮耿耿不能寐。秋风切切四面来。玉阶行路生细草。金炉香炭变成灰。得意失意须臾顷。非君方寸逆所裁。

　　【诗】

　　【重赠临蒸郭某诗】

　　英英者桂。结景嵩华。润以碧沼。萦以紫霞。葐蒀其气。晻映其华。终朝顾止。载挹载嗟。英英者桂。亦好其音。爰凋爰剖。为此瑟琴。缀以清玉。镂以白金。终朝顾止。悠悠我心。蔽茀小草。亦呈其节。华不堪献。条不堪结。娈彼芳辉。怜此冥灭。终朝顾止。心焉如咽。

　　【王侍中夜集诗】

　　抽兰开石路。剪竹制山扉。文沦见绿水。参差隐翠微。西山采药至。东都谢病归。纺毛织野服。缝芰作山衣。欲知三青鸟。檐上素云飞。

　　【登钟山燕集望西静坛诗】

　　客思何以缓。春郊满初律。高车陆离至。骏骑差池出。宝椀汛莲花。珍杯食竹实。才胜商山四。文高竹林七。复望子乔坛。金绳蕴绿帙。风云生屋宇。芝映被仙室。方随凤凰去。悠然驾白日。

　　【与柳惲相赠答诗六首】

　　黄鹂飞上苑。绿芷出汀洲。日映昆明水。春生鳷鹊楼。飘飏白花舞。澜漫紫萍流。书织回文锦。无因寄陇头。思君甚琼树。不见方离忧。

　　鸣鞭适大阿。联翩渡漳河。燕姬及赵女。挟瑟夜经过。纤腰曳广袖。半额画长蛾。客本倦游者。箕帚在江沱。故人不可弃。新知空复何。

　　离居苦无乐。回慕心凄凄。要途访赵使。闻君仕执珪。杜蘅色已发。菖蒲叶未齐。幂蚕饵蠒。差池燕吐泥。愿逐东风去。飘荡至辽西。

　　白日隐城楼。劲风扫寒木。离隔东西。执手异凉燠。相思咽不言。洞房清且肃。岁去甚流烟。年来如转轴。别鹤千里飞。孤雌夜未宿。

　　閒房肃已静。落月有馀辉。寒虫隐壁思。秋蛾绕烛飞。绝云断更合。离禽去复归。佳人今何在。迢递江之沂。一为别鹤弄。千里泪沾衣。

　　秋云静晚天。寒夜方绵绵。闻君吹急管。相思杂采莲。别离未几日。高月三成弦。蹀叠黄河浪。嘶喝陇头蝉。寄君蘼芜叶。插着丛台边。

　　【答柳惲诗】

　　清晨发陇西。日暮飞狐谷。秋月照层岭。寒风扫高木。雾露夜侵衣。关山晓催轴。君去欲何之。参差间原陆。一见终无缘。怀悲空满目。

　　【赠柳真阳诗】

　　王孙清且贵。筑室芙蓉池。罗生君子树。杂种女贞枝。南窗帖云母。北户映琉璃。衔书辘轳凤。坐水玉盘螭。朝衣茱萸锦。夜覆葡萄卮。联翩骖赤兔。窈窕驾青骊。龙泉甚鸣利。如何独不知。

　　【赠任黄门诗二首】

　　相如体英彦。左右生容晖。已纡汉帝组。复解梁王衣。经过云母扇。出入千门扉。连洲茂芳杜。长山郁翠微。欲言终未敢。徒然独依依。

　　纷吾少驰骋。自来乏名德。白玉镂衢鞍。黄金玛瑙勒。射雕灵丘下。驱马雁门北。殷勤尽日华。留连穷景黑。岁暮竟无成。快来坐默默。

　　【酬萧新浦王洗马诗二首】

　　始可结交者。文酒满金壶。围棋帝台局。系马秦王蒲。长剑皆玉具。短笛悉银涂。送归日愁满。留客袂纷吾。今成桓山上。秋风星散乌。

　　思君出江湄。慷慨临长薄。独对东风酒。谁举指南酌。崇兰白带飞。青紫缨络。一年流泪同。万里相思各。胡为舍旃去。故人在宛洛。

　　【答萧新浦诗】

　　仆本二陵徒。英豪多人要。角良家儿。期门恶年少。身纡丈二组。手擎尺一诏。问子行何去。高帆舣江干。今夜杯酒别。明朝江水边。莓莓看细雨。漠漠视浓烟。飒洒八铜箭。低昂五会船。欲知故人者。江南共采莲。悒然心不乐。跨马出城壕。观涛看白鹭。望草见青袍。青袍行中把。蔽草覆平野。公子不垂堂。纷纷故交者。肘悬辟邪印。屋曜鸳鸯瓦。翩翩流水车。萧萧曳练马。是时君别我。青莎没马蹄。连连文蚕蠒。鹥鹥伺朝鸡。今日予怀友。积恨满东西。

　　【酬周参军诗】

　　日暮忧人起。倚户怅无欢。水传洞庭远。风送雁门寒。江南霜雪重。相如衣服单。沈云隐乔树。细雨灭层峦。且当对樽酒。朱弦永夜弹。

　　【赠杜容成诗】

　　一燕海上来。一燕高堂息。一朝相逢遇。依然旧相识。问余来何迟。山川几纡直。答言海路长。风驶飞无力。昔别缝罗衣。春风初入帷。今来夏欲晚。桑扈薄树飞。

　　【赠朱从事诗】

　　我行欲何之。千里寻胶漆。长葭历渚生。疏蒲缘岸出。袅袅能随风。离离堪度日。客思已飘荡。相思复非一。未得幸殷勤。先作数行泣。

　　【赠摇】郎诗

　　星汉正参差。佳人不斯。宿昔暂乖阻。何异远分离。露染蘼芜叶。日照芄兰枝。风光已飘薄。云采复逶迤。功梦无人觉。默默心自知。

　　【赠王桂阳别诗三首】

　　昔闻杨伯起。拖金振清风。高华积海外。名实满山东。自有五都相。非无四世公。临窗惊白日。倚匣曳轻虹。愿持鹪鹩羽。岁暮依梧桐。

　　客子惨无欢。送别江之干。白云方渺渺。黄鸟尚关关。纠纷巫山石。合沓洞庭澜。行衣侵晓露。征舠犯夜湍。无因停合浦。见此去珠还。

　　树响浃山来。猿声绕岫急。旅帆风飘扬。行巾露沾湿。深浪暗蒹葭。浓云没城邑。不见别离人。独有相思泣。

　　【酬别江主簿屯骑诗】

　　有客告将离。赠言重兰蕙。泛舟当泛济。结交当结桂。济水有清源。桂树多芳根。毛公与朱亥。俱在信陵门。赵瑟凤凰柱。吴醥金罍樽。我有北山志。留连为报恩。夫君皆逸翮。抟景复凌鶱。白云间海树。秋日暗平原。寒虫鸣趯趯。落叶飞翻翻。何用赠分首。自有北堂萱。

　　【酬别诗】

　　故人杯酒别。天清明月亮。露下寒葭中。风起秋江上。衣染潺湲泣。棹犯参差浪。匕首直千金。七宝雕华装。生离何用表。赖此持相饷。

　　【赠别新林诗】

　　仆本幽并儿。抱剑事边陲。风乱青丝络。雾染黄金羁。天子既无赏。公卿竟不知。去去归去来。还倾鹦鹉杯。气为故交绝。心为新知开。但令寸心是。何须铜雀台。

　　【发湘州赠亲故别诗三首】

　　相送出江浔。泪下沾衣襟。何用叙离别。临歧赠好音。敬通才如此。君山学复深。明哲遂无赏。文花空见沈。古来非一日。无事更劳心。

　　云生晓霭霭。花落夜霏霏。问余何意别。答言倦游归。徒劳易水布。空负洛阳衣。怀金无人别。抱玉遂成非。安得久留滞。商山饶白薇。

　　君留朱门里。我至广江濆。城高望犹见。风多听不闻。流苹方绕绕。落叶向纷纷。无由得共赏。山川间白云。

　　【同柳吴兴乌亭集送柳舍人诗】

　　河阳一怅望。南浦送将归。云山离晻暧。花雾共依霏。流连百舌哢。下上阳禽飞。桂舟无淹枻。玉轸有离徽。愿君嗣兰杜。时采东皋薇。

　　【同柳吴兴何山】集送刘馀杭诗

　　王孙重离别。置酒峰之畿。逶迤川上草。参差涧里薇。轻云纫远岫。细雨沐山衣。檐端水禽息。窗上野萤飞。君随绿波远。我逐清风归。

　　【送柳吴兴竹亭集诗】

　　平原不可望。波澜千里直。夕鱼汀下戏。暮羽檐中息。白云时去来。青峰复负侧。踯躅牛羊下。晦昧崦嵫色。王孙犹未归。且听西光匿。

　　【初至寿春作诗】

　　桓谭不卖交。冯子任纡直。浮溺逐波影。飘扬恣风力。北州少知旧。南阳寡相识。中驾每倾轮。当骞复摧翼。望美无津梁。私自怜何极。

　　【登寿阳八公山诗】

　　远涧自倾曲。石溆复戋戋。含珠岸恒翠。怀玉浪多圆。疏峰时吐月。密树不开天。瑶绳尽玄秘。金检上奇篇。是有琴高者。陵波去水仙。

　　【寿阳还与亲故别诗】

　　故人来送别。帐酒临行阡。露繁秋色慢。气怆蟪声煎。雁渡章华国。叶乱洞庭天。复有向隅泪。中肠皆涕涟。但愿千丈松。结景云之峰。山高日华早。枝多风彩重。我还爱芳杜。群住揖骊龙。

　　【边城将诗四首】

　　塞外何纷纷。胡骑欲成群。尔时始应募。来投霍冠军。刀含四尺影。剑抱七星文。袖间血洒地。车中旌拂云。轻躯如未殡。终当厚报君。

　　仆本边城将。驰射灵关下。箭衔雁门石。气振武安瓦。勋轻赏废丘。名高拜横野。留书应凿楹。传功须勒社。徒倾七尺命。酬恩终自寡。

　　闻君报一餐。远送出平野。玉标丹霞剑。金络艳光马。高旗入汉飞。长鞭历地写。曙星海中出。晓月山头下。岁晏坐论功。自有思臣者。

　　临淄重蹴踘。曲城好击刺。不要身后名。专骋眼前智。君看班定远。立功不负义。掣拽二丈旗。踯躅双凫骑。但问相知否。死生无险易。

　　【秋念诗】

　　团团珠晖转。照照汉阴移。箕风入桂露。璧月满瑶池。树青草未落。蝉凉叶已危。还深长夜想。顾忆临邛卮。芳杜果芜没。缨带欲何为。  
　 


　　吴均

　　【诗】

　　【采药大布山诗】

　　我本北山北。缘涧彩山麻。九茎日反照。三叶长生花。可用蠲忧疾。聊持驻景斜。景斜不可驻。年来果如驱。安得昆仑山。偃蹇三珠树。三珠始结荄。绛叶凌朱台。玉壶白凤肺。金鼎青龙胎。韩众及王子。何世无仙才。安期傥欲顾。相见在蓬莱。

　　【赠周散骑兴嗣诗二首】

　　子云好饮酒。家在成都县。制赋已百篇。弹琴复千转。敬通不富豪。相如本贫贱。共作失职人。包山一相见。

　　昔）贤当路者。声名振华夏。朱轮玳瑁牛。紫鞚连钱马。朝花舞风去。夜月窥窗下。想君贵易朋。居然应见舍。

　　【赠周兴嗣诗四首】

　　孺子贱而贫。且非席上珍。唯安莱芜甑。兼慕林宗巾。百年逢缱绻。千里遇殷勤。愿持江南蕙。以赠生刍人。

　　思君欲何言。中心乱如雾。泪下非一端。愁来谁有数。子为冯敬通。不减汲长孺。千里无关梁。安得王乔屦。

　　与君初相知。不言异一宿。意欲褰衣裳。阴云乱人目。之子伏高卧。伊予空杼轴。无因渡淇水。见此猗猗竹。

　　可怨异公子。终自不敢言。青松蔽南陇。白云生北园。沉忧无人语。默念空凭轩。安得湛卢剑。以报相知恩。

　　【入兰台赠王治书僧孺诗】

　　故人扬子云。校书麟阁下。寂寞少交游。纷纶富文雅。予为陇西使。寓居洛阳社。相思非不深。行行避骢马。

　　【江上酬鲍几诗】

　　振棹出江湄。依依望九疑。欲谒苍梧帝。过问沅湘姬。折荷缝作盖。落羽纺成丝。吾行别有意。不为君道之。

　　【赠柳秘书诗】

　　蘼芜与丹桂。奇心复奇骨。已蔽苍龙门。又影凤皇阙。紫云依夜来。清风扶晚发。鸳鹭若上天。寄声谢明月。

　　【诣周承不值因赠此诗】

　　竹枝任风转。兰心逐风卷。青云叶上团。白露花中泫。闻君入绮疏。聊寄锦中书。一随平原客。宁忆豫章徐。

　　【遥赠周承诗】

　　巨石乱天崖。杂树郁参差。伯鱼留蜀郡。长房还葛陂。练练波中月。亭亭云上枝。高岑蔽人者。无处得相知。

　　【周承未还重赠诗】

　　石渠阒无人。子云今何在。顾望独怀忧。衔杯竟谁待。散雪逐吹寒。蓬姿浮霜采。甘泉无竹花。鹓雏欲还海。

　　【赠王桂阳诗】

　　松生数寸时。遂为草所没。未见笼云心。谁知负霜骨。弱干可摧残。纤茎易凌忽。何当数千尺。为君覆明月。

　　【酬】郭临丞诗

　　闻君立名义。我亦倦晨征。马在城上蹀。剑自腰中鸣。白日辽川暗。黄尘陇坻惊。愿君但衔酒。深知有素诚。

　　【忆费昶诗】

　　皎皎日将上。猎猎起微风。山没清波内。帆在浮云中。直趣珠星北。斜开碧海东。故人若思我。当念离根蓬。

　　【酬闻人侍郎别诗三首】

　　怅然心不乐。万里何悠悠。凌朝憩枉渚。薄暮遵江洲。君住青门上。我发霸陵头。相思自有处。春风明月楼。

　　整棹北川湄。迥首望城邑。林疏风至少。山高云度急。共怀万里心。各作千行泣。欲见终无缘。思君空伫立。

　　举首川之折。离鸿四向飞。子怜三湘薛。我忆五陵薇。但使同嘉遁。何必共轻肥。思君美如玉。不觉泪沾衣。

　　【赠鲍舂陵别诗】

　　落叶思纷纷。蝉声犹可闻。水中千丈月。山上万重云。海鸿来倏去。林花合复分。所忧别离意。白露下沾裙。

　　【别王谦诗】

　　严光不逐世。流转任飞蓬。欲还天台岭。不狎甘泉宫。离歌玉弦绝。别酒金卮空。倘遗故人念。仆在东山东。

　　【奉使庐陵诗】

　　怅然不自怡。端忧坐漠漠。风急雁毛断。冰坚马蹄落。客子饥寒多。江上衣装薄。何当报恩罢。驱车还北郭。

　　【迎柳吴兴道中诗】

　　闭闭日西靡。客念已蹉跎。长风倒危叶。轻练网寒波。白云光彩丽。青松意气多。所言饱恩德。忘我北山萝。

　　【至湘洲望南岳诗】

　　重波沦且直。连山纠复纷。鸟飞不复见。风声犹可闻。胧胧树里月。飘飘水上云。长安远如此。无缘得报君。

　　【登二妃庙诗】

　　朝云乱入目。帝女湘川宿。折菡巫山下。采荇洞庭腹。故以轻薄好。千里命舻舳。何事非相思。江上葳蕤竹。

　　【咏怀诗二首】

　　仆本报恩人。走马救东秦。黄龙暗迢递。青泥寒苦辛。野战剑锋尽。攻城才智贫。唯馀一死在。留持赠主人。

　　元淑势位卑。长卿宦情寡。二顷且营田。三钱聊饮马。悬风白云上。挂月青山下。心中欲有言。未得忘言者。

　　【和萧洗马子显古意诗六首】

　　贱妾思不堪。采桑渭城南。带减连枝绣。发乱凤凰篸。花舞依长簿。蛾飞爱绿潭。无由报君信。流涕向春蚕。

　　妾本倡家女。出入魏王宫。既得承雕辇。亦在更衣中。莲花衔青雀。宝粟钿金虫。犹言不得意。流涕忆辽东。

　　春草可揽结。妾心正断绝。绿鬓愁中改。红颜啼里灭。非独泪成珠。亦见珠成血。愿为飞鹊镜。翩翩照离别。

　　何处报君书。陇右五歧路。泪研兔枝墨。笔染鹅毛素。碧浮孟渚水。香下洞庭路。应归遂不归。芳春空掷度。

　　妾家横塘北。发艳小长干。花钗玉腕转。珠绳金络丸。幂悬丹凤。逶迤摇白团。谁堪久见此。含恨不相看。

　　匈奴数欲尽。仆在玉门关。莲花穿剑锷。秋月掩刀环。春机思窈窕。夏鸟鸣绵蛮。中人坐相望。狂夫终未还。

　　【闺怨诗】

　　胡笳屡凄断。征蓬未肯还。妾坐江之介。君戍小长安。相去三千里。参商书信难。四时无人见。谁复重罗纨。

　　【古意诗二首】

　　杂虏寇铜鍉。征役去三齐。扶山翦疏勒。傍海扫沈黎。剑光夜挥电。马汗昼成泥。何当见天子。画地取关西。

　　西都盛冠盖。九逵尘雾过时。中有恶少年。伎能专自得。玉鞭莲花剑。金苣流星勒。聊为路傍人。写鞚长楸北。

　　【览古诗】

　　尝稽真仙道。清淑秘众烦。秦皇及汉武。焉得游其藩。既欲先宇宙。仍规后乾坤。崇高与久远。万物莫能存。矧乃恣所欲。荒淫伐灵根。安期反蓬莱。王母还昆仑。

　　【萍诗】

　　可怜池里萍。葐蒀《初学记》作氛氲。文苑云。草盛貌。一作气氲。紫复青。工随浪开合。能逐水低平。微根无所缀。细叶讵须茎。飘荡终难测。流连如有情。

　　【去妾赠前夫诗】

　　弃妾在河桥。相思复相辽。凤凰簪落鬓。莲花带缓腰。肠从别处断。貌在泪中消。愿君忆畴昔。片言时见饶。

　　【咏少年诗】

　　董生唯巧笑。子都信美目。百万市一言。千金买相逐。不道参差菜。谁论窈窕淑。愿言捧绣被。来就越人宿。

　　【咏雪诗】

　　微风摇庭树。细雪下帘隙。萦空如雾转。凝阶似花积。不见杨柳春。徒看桂枝白。零泪无人道。相思空何益。

　　【咏雪诗】

　　雪逐春风来。过集巫山野。澜漫虽可爱。悠扬讵堪把。问君何所思。昔日同心者。坐须风雪霁。相期洛城下。

　　【春咏诗】

　　春从何处来。拂水复惊梅。云障青琐闼。风吹承露台。美人隔千里。罗帏闭不开。无由得共语。空对相思杯。

　　【共赋韵咏庭中桐诗】

　　龙门有奇价。自言梧桐枝。华晖实掩映。细叶能披离。不降周王子。空待岁时移。严风忽交劲。遂使无人知。

　　【咏柳诗】

　　细柳生堂北。长风发雁门。秋霜常振叶。春露讵濡根。朝作离蝉宇。暮成宿鸟园。不为君所爱。摧折当何言。

　　【主人池前鹤诗】

　　本自乘轩者。为君阶下禽。摧藏多好貌。清唳有奇音。稻梁惠既重。

　　华池遇亦深。怀恩未忍去。非无江海心。

　　【咏宝剑诗】

　　我有一宝剑。出自昆吾溪。照人如照水。切玉如切泥。锷边霜凛凛。匣上风凄凄。寄语张公子。何当来见携。

　　【咏灯诗】

　　昔在凤凰阙。七采莲花茎。陆离看宝帐。烂熳照文屏。檐艳烟光转。氛氲雾里轻。能方三五夜。桂树月中生。

　　【别夏侯故章诗】

　　白马黄金羁。青骊紫丝鞚。新知关山别。故人河梁送。置此一函书。为余达云梦。

　　【以服散枪赠殷钧诗】

　　玉铉布交文。金丹焕仙说。九沸翻成缓。七转良为切。执以代疏麻。长贻故人别。

　　【梅花诗】

　　梅性本轻荡。世人相陵贱。故作负霜花。欲使绮罗见。但愿深相知。千摧非所恋。

　　【征客诗】

　　公卿来怅别。葭声在狭斜。玉樽浮云盖。朱轮流水车。鞚中悬明月。剑杪照莲花。

　　【杂绝句诗四首】

　　昼蝉已伤念。夜露复沾衣。昔别曾何道。今夕萤火飞。

　　锦腰连枝滴。绣领合欢斜。梦中难言见。终成乱眼花。

　　蜘蛛檐下挂。络纬井边啼。何曾得见子。照镜窗东西。

　　泣听离夕歌。悲衔别时酒。自从今日去。当复相思否。

　　【山中杂诗三首】

　　山际见来烟。竹中窥落日。鸟向檐上飞。云从窗里出。

　　绿竹可充食。女萝可代裙。山中自有宅。桂树笼青云。

　　具区穷地险。嵇山万里馀。奈何梁隐士。一去无还书

　　【咏云诗二首】

　　飘飘上碧虚。蔼蔼隐青林。氛氲如有意。萦郁讵无心。

　　白云苍梧来。过拂章花台。逢河散复卷。经风合且开。

　　【咏慈姥矶石上松诗】

　　根为石所蟠。枝为风所碎。赖我有贞心。终凌细草辈。

　　【送吕外兵诗】

　　白云浮海际。明月落河滨。送君长太息。徒使泪沾巾。

　　【伤友诗】

　　可怜桂树枝。怀芳君不知。摧折寒山里。遂死无人窥。

　　【诗】

　　日落登雍台。佳人殊未来。绮窗莲花掩。洞户玻璃开。

　　【和柳惲毗山亭诗】

　　平湖旷复远。高树峻而危。

　　【诗】

　　采葵莫伤根。结交莫羞贫。

　　【歌】

　　玉山之津兮已濡。幽兰之草兮亦舒。又闻珩璧之独照。不见掌上之明珠。

　　【诗】

　　

　　秋风泷白水。雁足印黄沙。

　　【剑骑诗】

　　剑是两蛟龙。

　　周兴嗣

　　〈兴嗣。字恩綦。项郡人。世居姑熟。迁员外散骑侍郎、给事中。直西省左卫率。〉

　　【答吴均诗三首】

　　明灯照暗室。边韶对赵壹。但酌中山酒。唯甘江浦橘。风动云人箕。雨至月离毕。王丹赠不拜。是我相知日。

　　惊凫起北海。仪凤飞上林。骞低不同翼。欢楚亦殊音。曀曀夕云起。落落晓星沈。李陵报苏武。但令知我心。　

　　昔别襄城村。同会长安市。谁学莱芜甑。本得王乔履。阶前养素鹤。池中饴赤鲤。一往玉壶上。兼复见箫史。  
　 


　　刘峻

　　〈峻。字孝标。平原人。齐永明中。南奔。建武中为豫州府刑狱。梁初。安成王引为荆州户曹参军。以疾去职。居东阳之紫岩山。普通二年卒。年六十。门人谥曰玄静先生。有《世说》新语注十卷、集六卷。〉

　　【登郁洲山望海诗】

　　沧潦联霄岫。层领郁巑。下盘盐海底。上转灵乌翼。滇氵眄非可辨。鸿溶信难测。轻尘久弭飞。惊浪终不息。云锦曜石屿。罗绫文水色。

　　自江州还入石头诗

　　鼓枻浮大川。延睇洛城观。洛城何郁郁。杳与云霄半。前望苍龙门。斜瞻白鹤馆。槐垂御沟道。柳缀金堤岸。迅马晨风趋。轻舆流水散。高歌梁尘下。縆瑟荆禽乱。我思江海游。曾无朝市玩。忽寄灵台宿。空轸及关叹。仲子入南楚。伯鸾出东汉。何能栖树枝。取毙王孙弹。

　　【始居山营室诗】

　　自昔厌喧嚣。执志好栖息。啸歌弃城市。归来事畊织。凿户闚嶕峣。开轩望崭崱。激水檐前溜。修竹堂阴植。香风鸣紫莺。高梧巢绿翼。泉脉洞杳杳。流波下不极。仿佛玉山隈。想像瑶池侧。夜诵神仙记。旦吸云霞色。将驭六龙舆。行从三鸟食。谁与金门士。抚心论胸臆。

　　【出塞】

　　蓟门秋气清。飞将出长城。绝漠冲风急。交河夜月明。陷敌挫金鼓。摧锋扬旆旌。去去无终极。日暮动边声。

　　萧洽

　　〈洽。字宏称。兰陵人。父蕙基。齐吏部尚书。洽天监初迁太子中庶子。出为南徐州中从事。还除从事中郎。迁太府卿。普通初为通直散骑常侍。二年。出为临海太守。六年卒官。年五十五。有集二十卷。〉

　　【侍释奠会诗】

　　儒惟性府。道实人灵。乃宣地义。载景天经。合宫传蔼。衢室流馨。人区允睦。王路惟宁。

　　舄弈代终。氛氲革禅。我后天临。庶氓利见。焕哉隆平。穆矣於变。德漏八埏。声锵九县。

　　春方贰极。含神测几。敬恭驰道。祗承兽闱。列辟载粲。群司有晖。庵蔼槐路。逶迤衮衣。

　　教思无方。循训有则。告奠先师。式祀盛德。其礼载闲。其仪不忒。幽显聿宣。人祗允塞。

　　冬物澄华。寒晖暠絜。云浮钟虡。风生舞缀。尽性餐和。含灵饮悦。仰沐弘餐。俯惭磬劣。

　　王僧孺

　　〈僧孺。东海剡人。家贫。佣书养母。仕齐。历王国左常侍、太学博士、丹阳郡功曹、候官令、治书侍御史、钱唐令。梁受禅。除后军临川王记室参军。出为南海太守。徵拜中书郎。领著作。迁尚书左丞。迁少府卿。出监吴郡。还除尚书吏部郎。出为仁威南康王长史。行府州国事。以事免。起为安西安成王参军。迁镇右始兴王中记室、北中郎南康王谘议参军。入直西省。普通三年卒。年五十八。有总集十八州谱七百一十卷、百家谱三十卷、百家谱集抄十五卷、两台弹事五卷、集三十卷。〉

　　【朱鹭】

　　因风弄玉水。映日上金堤。犹持畏罗缴。未得异凫鹥。闻君爱白雉。兼因重碧鸡。未能声似凤。聊变色如珪。愿识昆明路。乘流饮复栖。

　　【鼓瑟曲有所思】

　　夜风吹熠耀。朝光照昔邪。几销蘼芜叶。空落蒲桃花。不堪长织素。谁能独浣纱。光阴复何极。望促反成赊。知君自荡子。奈妾亦倡家。

　　【白马篇】

　　千里生冀北。玉鞘黄金勒。散蹄去无己。摇头意相得。豪气发西山。雄风擅东国。飞鞚出秦陇。长驱绕岷僰。承谟若有神。禀算良不惑。瀄汨河水黄。参差嶂云黑。安能对儿女。垂帷弄毫墨。兼弱不称雄。后得方为特。此心亦何已。君恩良未塞。不许跨天山。何由报皇德。

　　【古意诗】

　　青丝控燕马。紫艾饰吴刀。朝风吹锦带。落日映珠袍。陆离关右客。照耀山西豪。虽非学诡遇。终是任逢遭。人生会有死。得处如鸿毛。宁能偶鸡鹜。寂寞隐蓬蒿。

　　【登高台】

　　试出金华殿。聊登铜雀台。九路平如掌。千门洞已开。轩车映日过。箫管逐风来。若非邯郸美。便是洛阳才。

　　【湘夫人】

　　桂栋承薜帷。眇眇川之湄。白蘋徒可望。绿芷竟空滋。日暮思公子。衔意嘿无辞。

　　【侍宴诗】

　　丽景属春馀。清阴澄夏首。交枝隐修径。回流影遥阜。徙帷轹轻筠。移銮拂高柳。去矣劳茂绩。勉哉报嘉诱。小臣良不才。涓尘愧所守。何用胜雕斫。譬木良如朽。

　　【又】

　　回舆避暑宫。下辇迎风馆。散漫轻烟转。霏微商云散。蔓草亘岩垂。高枝起天半。回风稍惊水。落光渐斜岸。玅儛驻行云。清歌入层汉。晬颜畅有怿。德音良已粲。

　　【落日登高诗】

　　凭高且一望。目极不能舍。东北指青门。西南见白社。轸轸河梁上。纷纷渭桥下。争利亦争名。驱车复驱马。宁访蓬蒿人。谁怜寂寞者。

　　【中川长望诗】

　　长川杳难即。四望四无极。安流宁可值。愤风方未息。危帆渡中悬。孤光岩下昃。岸际树难辨。云中鸟易识。莫恨东复西。谁知迂且直。故乡相思者。当春爱颜色。独写千行泪。谁同万里忆。

　　【赠顾仓曹诗】

　　洛阳十二门。楼阙似西昆。暧暧罘罳下。相望隔画垣。画垣向阿阁。栖凤复栖鸳。五曹均趋奏。六尚等便烦。朝炉何馥馥。夜锦有馀温。日中驱上驷。骧首遍京苑。晨趋魏公子。夕宿韩王孙。夙昔今何在。生平弃不论。譬如菤葹草。心谢叶空存。谁复三承睫。独念九飞魂。

　　【秋日愁居答孔主簿诗】

　　首秋云物善。昼暑旦犹清。日华随水泛。树影逐风轻。依帘野马合。当户昔耶生。物我一无际。人鸟不相惊。傥过北山北。聊访法高卿。

　　【至牛渚忆魏少英诗】

　　枫林暧似画。沙岸净如扫。空笼望悬石。回斜见危岛。绿草闲游蜂。青葭集轻鸨。徘徊洞初月。浸淫溃春潦。非愿岁物华。徒用风光好。

　　【寄何记室诗】

　　思君不得见。望望独长嗟。夜风入寒水。晚露拂秋花。何由假日御。暂得寄风车。

　　【忽不任愁聊示固远诗】

　　去秋客旧吴。今春投故越。泪逐东归水。心挂西斜月。未应岁贬颜。直以忧残发。

　　【为何库部旧姬拟蘼芜之句诗】

　　出户望兰薰。褰帘正逢君。敛容裁一访。新知讵可间。新人含笑近。故人含泪隐。妾意在寒松。君心逐朝槿。

　　【何生姬人有怨诗】

　　寒树栖羁雌。月映风复吹。逐臣与弃妾。零落心可积压。宝琴徒七弦。兰灯空自枝。颦谷不足效。啼妆拭复垂。同衾成楚越。异国非仳离。

　　【为人伤近而不见诗】

　　嬴女凤皇楼。汉姬柏梁殿。讵胜仙将死。音容犹可见。我有一心人。同乡不异县。异县不成隔。同乡更脉脉。脉脉如牛女。何由寄一语。

　　【月夜咏陈南康新有所纳诗】

　　二八人如花。三五月如镜。开帘一种色。当户两相映。重价出秦韩。高名入燕郑。十城屡请易。千金几争聘。君意自能专。妾心本无竞。

　　【咏捣衣诗】

　　足伤金管遽。多怆缇光促。露团池上紫。风飘庭里绿。下机骛西眺。鸣砧遽东旭。芳汗似兰汤。雕金辟龙烛。散度广陵音。掺写渔阳曲。别鹤悲不已。离鸾断还续。尺素在鱼肠。寸心凭雁足。

　　【与司马治书同闻邻妇夜织诗】

　　洞房风已激。长廊月复清。蔼蔼夜庭广。飘飘晓帐轻。杂闻百虫思。偏伤一鸟声。鸟声长不息。妾心复何极。犹恐君无衣。夜夜当窗织。

　　【为人述梦诗】

　　工知想成梦。未信梦如此。皎皎无片非。的的一皆是。以亲芙蓉褥。方开合欢被。雅步极嫣妍。含辞姿委靡。如言非倏忽。不意成俄尔。及寤尽空无。方知悉虚诡。

　　【侍宴景阳楼诗】

　　金铺烁可镜。桂栋俨临云。沾觞均饮德。服道验朝闻。讵论禹无间。非耻尧为君。小臣亦何者。短翮屡追群。

　　【春日寄乡友诗】

　　旅心已多恨。春至尚离群。翠枝结斜影。绿水散圆文。戏鱼两相顾。游鸟半藏云。何时不悯默。是日最思君。

　　【夜愁示诸宾诗】

　　檐露滴为珠。池水合成璧。万行朝泪泻。千里夜愁积。孤帐闭不开。寒膏尽复益。谁知心眼乱。看朱忽成碧。

　　【送殷何两记室诗】

　　掩袖出南浦。驱车送上征。飘飘晓云驶。瀁々旦潮平。不肖余何惜。无赀尔勿轻。倘有还书便。一言访死生。

　　【春闺有怨诗】

　　愁来不理鬓。春至更攒眉。悲看蛱蝶粉。泣望蜘蛛丝。月映寒蛩褥。风吹翡翠帷。飞鳞难托意。驶翼不衔辞。

　　【秋闺怨诗】

　　斜光隐西壁。暮雀上南枝。风来秋扇屏。月出夜灯吹。深心起百际。遥泪非一垂。徒劳妾辛苦。终言君不知。

　　【咏宠姬诗】

　　及君高堂还。值妾妍妆罢。曲房褰锦帐。回廊步珠屣。玉钗时可挂。罗襦讵难解。再顾连城易。一笑千金买。

　　【在王晋安酒席数韵诗】

　　窈窕宋华容。但歌有清曲。转盻非无以。斜扇还相瞩。讵减许飞琼。多胜刘碧玉。何因送款款。半饮杯中醁。

　　【为人宠姬有怨诗】

　　可怜独立树。枝轻根易摇。已为露所浥。复为风所飘。锦衾襞不开。端坐夜及朝。是妾愁成瘦。非君重细腰。

　　【为姬人自伤诗】

　　自知心里恨。还向影中羞。回持昔慊慊。变作今悠悠。还君与妾扇。归妾奉君裘。弦断犹可续。心去最难留。

　　【为人有赠诗】

　　碧玉与绿珠。张卢复双女。曼声古难匹。长袂世无侣。似出凤凰楼。言发潇湘渚。幸有褰裳便。含情寄一语。

　　【见贵者初迎盛姬聊为之咏诗】

　　久想专房丽。未见倾城者。千金访繁华。一朝遇容冶。空本蓟门外。来戏丛台下。长卿幸未匹。文君复新寡。

　　【伤乞人诗】

　　少年空扶辙。白首竟填沟。苇席何由足。菽藿不能周。自顾非好乞。行且欲包羞。劳君款曲问。冒此殷勤酬。

　　【春思诗】

　　雪罢枝即青。冰开水便绿。复闻黄鸟声。全作相思曲。

　　【为徐仆射妓作诗】

　　日晚应归去。上客强盘桓。稍知玉钗重。渐见罗襦寒。

　　【春怨诗】

　　四时如湍水。飞奔竞回复。夜鸟响嘤嘤。朝光照煜煜。厌见花成子。多看笋为竹。万里断音书。十载异栖宿。积愁落芳髩。长啼坏美目。君去在榆关。妾留住函谷。惟对昔邪房。如愧蜘蛛屋。独唤响相酬。还将影自逐。象床易毡簟。罗衣变单复。几过度风霜。犹能保茕独。

　　【咏春诗】

　　岸烟起暮色。岸水带斜晖。径狭横枝度。帘摇惊燕飞。落花承步履。流涧写行衣。何殊九芝盖。簿暮洞庭归。

　　徐悱

　　〈悱。字敬业。勉第二子。起家著作佐郎。转太子舍人。掌书记之任。累迁洗马、中舍人。以足疾出为湘东王友。迁晋安内史。普通五年卒。〉

　　【白马篇】

　　妍蹄饰镂鞍。飞鞚度河干。少年本上郡。遨游入露寒。剑琢荆山玉。弹把随珠丸。闻有边烽息。飞候至长安。然诺窃自许。捐躯谅不难。占兵出细柳。转战向楼兰。雄名盛李霍。壮气能彭韩。能令石饮羽。复使发冲冠。要功非汗马。报效乃锋端。日没塞云起。风悲胡地寒。西征馘小月。北去脑乌丸。报归明天子。燕然石复刊。

　　【古意酬到长史溉登琅邪城诗】

　　甘泉警烽候。上谷抵楼兰。此江称豁险。兹山复郁盘。表里穷形胜。襟带尽严峦。修篁壮下属。危楼峻上干。登陴起遐望。回首见长安。金沟朝灞浐。甬道入鸳鸾。鲜车骛华毂。汗马跃银鞍。少年负壮气。耿介立冲冠。怀纪燕山石。思开函谷丸。岂如霸上戏。羞取路傍观。寄言封侯者。数奇良可叹。

　　【对房前桃树咏佳期赠内诗】

　　相思上北阁。徙倚望东家。忽有当轩树。兼含映日花。方鲜类红粉。比素若铅华。更使增心忆。弥令想狭邪。无如一路阻。脉脉似云霞。严城不可越。言折代疏麻。

　　【赠内诗】

　　日暮想清阳。蹑履出椒房。网虫生锦荐。游尘掩玉床。不见可怜影。空馀黼帐香。彼美情多乐。挟瑟坐高堂。岂忘离忧者。向隅心独伤。聊因一书札。以代九回肠。  
　 


　　周舍

　　〈舍。字昇逸。汝南安城人。仕齐为太学博士、丹阳主簿、太常丞。梁初拜尚书祠部郎。历秣陵令、太子洗马、中书侍郎、尚书吏部郎。除侍中。领步兵校尉。迁太子詹事。普通五年卒。年五十六。有集二十卷。〉

　　【上云乐】

　　

　　西方老胡。厥名文康。遨游六合。傲诞三皇。西观濛泛。东戏扶桑。南泛大蒙之海。北至无通之乡。昔与若士为友。共弄彭祖扶床。往年暂到昆仑。复值瑶池举觞。周帝迎以上席。王母赠以玉浆。故乃寿如南山。志若金刚。青眼Ａ４９Ａ４９。白发长长。蛾眉临髭。高鼻垂口。非直能俳。又善饮酒。箫管鸣前。门徒从后。济济翼翼。各有分部。凤皇是老胡家鸡。狮子是老胡家狗。陛下拨乱反正。再朗三光。泽与雨施。化与风翔。觇云候吕。志游大梁。重驷修路。始届帝乡。伏拜金阙。仰瞻玉堂。从者小子。罗列成行。悉知廉节。皆识义方。歌管愔愔。铿鼓锵锵。响振钧天。声若鹓皇。前却中规矩。进退得宫商。举技无不佳。胡舞最所长。老胡寄箧中。复有奇乐章。赍持数万里。愿以奉圣皇。乃欲次第说。老耄多所忘。但愿明陛下。寿千万岁。欢乐未渠央。

　　【还田舍诗】

　　薄游久已倦。归来多暇日。未凿武陵岩。先开仲长室。松篁日月长。蓬麻岁时密。心存野人趣。贵使容吾膝。况兹薄暮情。高秋正萧瑟。

　　陆倕

　　〈倕。字佐公。吴郡人。仕齐历竟陵王议曹从事参军、庐陵王法曹行参军。梁天监初。为安成王外兵参军、临川王东曹掾。迁太子庶子、国子博士、中书侍郎。擢为吏部郎。参选事。出为寻阳太守。复除国子博士、守太常卿。普通七年卒。年五十七。有集十四卷。〉

　　【释奠应令诗】

　　。付规矩。乃据石稚。言藏金斧。方深雪。载调淮雨。乐驾中和。诗同下武。

　　巍巍储后。实等生灵。克岐克嶷。夙智早成。无论岳跱。岂匹泉Ａ５０。桂宫恧誉。兰殿惭声。

　　鼓宗式训。成均戒典。将弘四术。且陈三善。周胶聿建。虞庠载阐。博习方亲。离经向辩。

　　硕学如市。高生间出。济济横经。祁祁负袠。文参孔囿。玄游老室。先易后难。功倍师逸。

　　奠采贻诰。器币有章。紊维既弛。绝典还光。庭陈宿设。阶列周张。礼充羁偶。物盛员方。

　　景属遵暮。惟时栗烈。夜露方涂。朝流己折。铿锵萃止。肃雍在列。顾省无庸。徒然浮窃。

　　【和昭明太子钟山解讲诗】

　　终南邻汉阙。高掌跨周京。复此亏山岭。穹窿距帝城。当衢启珠馆。临下构山楹。南望穷淮溆。北眺尽沧溟。步檐广弘明集作担。注云。三本、宫本作檐。时中宿。飞阶或上征。网户图云气。龛室画仙灵。副君怜世网。广命萃人英。道筵终后说。銮辔出郊坰。云峰响流吹。松野映风旌。睿心嘉杜若。神藻茂琳琼。多谢先成敏。空颁后乘荣。

　　【以诗代书别后寄赠诗】

　　余本水乡士。闭门江海隅。时逢世道泰。蹇足步高衢。名成宦虽立。效微功日疏。入仕乘肥马。出守拥高车。关门游昔吏。迁亭有故书。江派资贤牧。宗英出建旟。不劳王布鼓。无赖露田车。弼政非责实。求名已课虚。长卿病犹在。修龄疾未祛。讵知亭长肉。宁挂府丞鱼。不能未能止。内讼惭诸已。黾勉从王事。纚舟出淮泗。朋故远追寻。暝宿清江阴。明旦一分手。翻飞各异林。归舟随岸曲。犹闻歌棹音。行者日超远。谁见别离心。夕次冽洲岸。明登慈姥岑。水流多回复。余归良未寻。江关寒事早。夜露伤秋草。心属姑苏台。目送邯郸道。葭苇日苍苍。亲知慎早凉。刘兄消渴病。休摄戒无良。殷弟癫眩疾。行止避风霜。刘侯有馀冷。宜饵陟厘方。伏子多风咳。门冬幸易将。率更爱雅体。体弱思自强。吏曹勉玉润。讽议勖金相。比部多暇日。奚用肆龙章。建德何为者。无堕无人乡。记室朋从暇。露蝎附行商。议曹坐朝罢。尺板嗣徽芳。双栖成独宿。俱飞忽异翔。眷言思亲友。沉思结中肠。追惟畴昔时。朝府多欢暇。薄暮尘埃静。飞盖遥相迓。李郭或同舟。潘夏时方驾。娱谈终美景。敷文永清夜。促膝岂异人。戚戚皆朋娅。今者一乖离。漼然心事差。山川望犹近。便似隔天涯。玉躬子加护。昭质余未亏。八行思自勉。一札望来仪。

　　【赠任昉诗】

　　

　　和风杂美气。下有真人游。壮矣荀文若。贤哉陈太丘。今则兰台聚。万古信为俦。任君本达识。张子复清修。既有绝尘到。复见黄中刘。

　　陆罩

　　〈罩。字洞元。吴郡人。仕梁为太子中庶子、掌管记。大同十年。以母老求去。母殁后。位终光禄卿。〉

　　【采菱曲】

　　参差杂荇枝。田田竞荷密。转叶任香风。舒花影流日。戏鸟波中荡。游鱼菱下出。不与文王嗜。羞持比萍实。

　　【奉和往虎窟山寺诗】

　　鸡鸣动睟驾。柰苑眷晨游。朱镳陵九达。青盖出层楼。岁华满方岫。虹彩被春洲。葆吹临风远。旌羽映九斿。乔枝隐修迳。曲涧聚轻流。徘徊花草合。浏亮鸟声遒。金盘响清梵。涌塔应鸣桴。慧云方靡靡。法水正悠悠。实归徒荷教。信解愧难径。

　　【闺怨诗】

　　自怜断带日。偏恨分钗时。留步惜馀影。含意结愁眉。徒知今异昔。空使怨成思。欲以别离思。独向蘼芜悲。

　　【咏笙诗】

　　管清罗袖拂。响合绛唇吹。含情应节转。逸态逐声移。所美周王子。弄羽一参差。

　　纪少瑜

　　〈少瑜。字幼玚。秣陵人。为晋安国中尉。大同七年为东宫学士。除武陵王记室参军。〉

　　【游建兴苑诗】

　　丹陵抱天邑。紫渊更上林。银台悬百仞。玉树起千寻。水流冠盖影。风扬歌吹音。踟蹰怜拾翠。顾步惜遗簪。日落庭光转。方幰屡移阴。终言乐未极。不道爱黄金。

　　【拟吴均体应教诗】

　　庭树发春辉。游人竞下机。却匣擎歌扇。开箱择舞衣。桑萎不复惜。看花遽将夕。自有专城居。空持迷上客。

　　【月中飞萤诗】

　　远度时依幕。斜来如畏窗。向月光还尽。临池影更双。

　　【春日诗】

　　愁人试出牖。春色定无穷。参差依网日。澹荡入帘风。落花还绕树。轻飞去隐空。徒令玉箸迹。双乘明镜中。

　　【咏残灯诗】

　　残灯犹未灭。将尽更扬辉。唯馀一两焰。才得解罗衣。

　　张率

　　〈率。字士简。吴郡人。仕齐历著作佐郎、太子舍人、尚书殿中郎、太子洗马。梁台建。为相国主簿。天监初为鄱阳王友。迁司徒谢朏掾。进秘书丞。历中权建安王中记室参军、云麾晋安王中记室。除中书侍郎。复为晋安王宣惠谘议。领江陵令。随府迁江州谘议、领记室。出监豫章临川郡。除太子仆、司徒右长史、扬州别驾。又迁太子家令、黄门郎。出为新安太守。大通元年卒。年五十三。有文衡十五卷、集三十八卷。〉

　　【短歌行】

　　君子有酒。小人鼓缶。乃布长筵。式宴亲友。盛壮不留。容华易朽。如彼槁叶。有似过牖。往日莫淹。来期无久。秋风悴林。寒蝉鸣柳。悲自别深。欢田会厚。岂云不乐。与子同寿。我酒既盈。我肴伊阜。短歌是唱。孰知身后。

　　【远期】

　　远期终不归。节物坐将变。白露怆单衣。秋风息团扇。谁能久别离。他乡且异县。浮云蔽重山。相望何时见。寄言远期者。空闺泪如霰。

　　【对酒】

　　对酒诚可乐。此酒复芳醇。如华良可贵。似乳更堪珍。何当留上客。为寄掌中人。金樽清复满。玉椀亟来亲。谁能共迟暮。对酒惜芳辰。君歌尚未罢。却坐避梁尘。

　　【日出东南隅行】

　　朝日照屋梁。夕月悬洞房。专遽自称艳。独伊览光。虽资自然色。谁能弃薄妆。施着见朱粉。点画示赪黄。含贝开丹吻。如羽发清阳。金碧既簪珥。绮縠复衣堂。方领备虫彩。曲裙杂鸳鸯。手操独茧绪。唇凝脂燥黄。

　　【相逢行】

　　相逢夕阴街。独趋尚冠里。高门既如一。甲第复相似。凭轼日欲昏。何处访公子。公子之所在。所在良易知。青楼出上路。渐台临曲池。堂上抚流徽。雷樽朝夕施。橘柚芬华实。朱火燎金枝。兄弟两三人。冠佩纷陆离。朝从禁中出。车骑并驱驰。金鞍马脑勒。聚观路傍儿。入门一顾望。凫鹄有雄雌。雄雌各数千。相鸣戏羽仪。并在东西立。群次何离离。大妇刺方领。中妇抱婴儿。小妇尚娇稚。端坐吹参差。丈夫无遽起。神凤且来仪。

　　【走马引】

　　良马龙为友。玉珂金作羁。驰骛宛与洛。半骤复半驰。倏忽而千里。光景不及移。九方惜未见。薛公宁所知。敛辔且归去。吾畏路傍儿。

　　【沧海雀】

　　大雀与黄口。来自沧海区。清晨啄原粒。日夕依野株。虽忧鸷鸟击。长怀沸鼎虞。况复随时起。翻飞不可拘。寄言挟弹子。莫贱隋侯珠。

　　【楚王吟】

　　章台迎夏日。梦远感春条。风生竹籁响。云垂草绿饶。相看重束素。唯欣争细腰。不惜同从理。但使一闻韶。

　　【清凉】

　　登台待初景。帐殿蔼馀晨。罗帐夕风济。清气尚波人。长簟凉可仰。平莞温未亲。幸愿同枕席。为君横自陈。

　　【玄云】

　　坏阵压峨垄。遮窗暗思扉。映日斜生海。跨树似鹏飞。梦山妾已去。落靥何由归。

　　【白纻歌九首】

　　歌儿流唱声欲清。舞女趁节体自轻。歌舞并妙会人情。依弦度曲婉盈盈。扬蛾为态谁目成。

　　妙声屡唱轻体飞。流津染面散芳菲。俱动齐息不相违。令彼嘉客澹忘归。时久玩夜明星稀。

　　日暮搴门望所思。风吹庭树月入帷。凉阴既满草虫悲。谁能离别长夜时。流叹不寝泪如丝。与君之别终何知。

　　秋风鸣条露垂叶。空闺光尽坐愁妾。独向长夜泪承睫。山高水深路难涉。望君光景何时接。

　　遥夜方远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。夜寒湛湛夜未央。华灯空烂月悬光。从风衣起发芬香。为君起舞幸不忘。

　　列坐华筵纷羽爵。清曲未终月将落。歌舞及时酒常酌。无令朝露坐销铄。

　　愁来夜迟犹叹息。抚枕思君终反仄。金翠钗环稍不饰。雾縠流黄不能织。但坐空闺思何极。欲以短书寄飞翼。

　　遥夜忘寐起长叹。但望云中双飞翰。明月入牖风吹幔。终夜悠悠坐申旦。谁能知我心中乱。终然有怀岁方晏。

　　【长相思二首】

　　长相思。久离别。美人之远如雨绝。独延伫。心中结。望云云去远。望鸟鸟飞灭。空望终若斯。珠泪不能雪。

　　长相思。久别离。所思何在若天垂。郁陶相望不得知。玉阶月夕映。罗帏风夜吹。长思不能寝。坐望天河移。

　　【咏霜诗】

　　驷见视乾度。钟鸣测地机。秋冬交代序。申霜白绥绥。原野生暮霭。阶墀散夕霏。徘徊总严气。怅望沦清辉。平台寒月色。池水怆风威。凝阴同徂夜。遰雁独归飞。萦丛乱芜绝。繁林纷已稀。贞松非受令。芳草徒具腓。

　　【太庙齐夜诗】

　　洁斋谢纷华。寂寥清庙静。肃襟视牲盛。端服侍严省。

　　【咏跃鱼应诏诗】

　　戢鳞隐繁藻。颁首承渌漪。何用游溟澥。且跃天渊池。

　　到洽

　　〈洽。字茂沿。溉弟。天监元年为太子舍人。二年。迁司徒主簿。历尚书殿中郎、太子中舍人。十二年。

　　出为临川内史。十四年。入为太子家令。迁给事黄门郎。十六年。迁太子中庶子。普通元年为尚书吏部郎。五年。迁给事黄门侍郎。领尚书左丞。六年。迁御史中丞。号为劲直。七年。出为寻阳太守。大通元年卒於郡。年五十一。有集十五卷。〉

　　【赠任昉诗】

　　兽生文蔚。凤亦五色。绚彩火然。岂由画饰。猗欤若人。不扶自直。数仞难窥。万顷谁测。

　　四教必修。九德斯备。往行前言。多识罔匮。一见口传。暂闻心记。生知之敏。昔餐今至。

　　艺不兼游。择其从善。苞罗载籍。绝妙虫篆。该综名实。宪章朝典。不体良才。孰营心辩。

　　在昔未遘。乃眷伊人。余未倒屣。先枉清尘。顾惭菲薄。徒招好仁。倾盖已旧。久敬弥亲。

　　范张交好。升堂拜母。亦蒙吾贤。此眷之厚。恩犹弟兄。义实朋友。岂云德招。信兹善诱。

　　欣遇以来。四载斯日。运谢如流。时焉岁聿。月次既穷。星回已毕。玄象昼昏。明庶晓疾。

　　妍拙不齐。方员各取。子登王朝。为代规矩。余栖一丘。卧痾静处。同尽性分。殊涂嘿语。

　　得於神遇。相忘道术。若水之淡。乃同胶漆。岂寄呴濡。方申绸密。在心为志。非诗奚述。

　　【答秘书丞张率诗】

　　东南季子。上国贾生。会稽竹箭。峄阳孤茎。物产因地。品赋斯征。孰若兼美。羽仪上京。

　　上京羽仪。十纪鸿渐。竹待羽栝。木资刳剡。皎皎素丝。涅而不染。晨鸡靡暄。径寸谁掩。

　　豫樟之生。谁能先识。山衡野虞。偶知所植。百尺无枝。何枉斯直。青冥耸翰。丹屑拂翼。

　　尔日闻声。余称倾盖。事以年殊。理因义会。我好春兰。子欢秋艾。兰艾既辩。春秋交害。

　　在昔壮年。尝怪长老。殷勤好少。忘年爱宝。於今念兹。苟求怀抱。绮繻素褐。何伤交道。

　　前有元干。置左置右。后有弘度。流分四部。爰在伊人。蔚为举首。余掌司直。有谬兰莠。

　　余既迟暮。伤兹岁聿。迫以贱事。且婴老疾。子有俦年。方赊来日。虽无事焉。宁忘蓬荜。

　　寤言安适。怀人在斯。九重窈窕。长安莫窥。既迅千里。玉策金羁。且息望美。自事衰疲。  
　 


　　傅昭

　　〈昭。字茂远。北地灵州人。仕齐。官至通事舍人。梁初。历黄门侍郎、御史中丞。天监六年。出为寻阳太守。累迁步兵校尉、左民尚书、安成内史。十二年为秘书监。十四年。迁太常卿。普通五年。迁散骑常侍。大通二年卒。年七十五。〉

　　【恭职北郊诗】

　　皇猷属穹昊。至德迈深渊。禋望沿礼举。咸秩资化宣。端职恭瘗祀。饬躬奉严蠲。淑气符首节。光风临上年。

　　裴子野

　　〈子野。字几原。河东闻喜人。仕齐。历王国常侍、右军参军。梁天监中。除右军安成王参军。出为诸暨令。徵拜著作郎。迁中书侍郎。大通初。转鸿胪卿。中大通二年卒。年六十二。有丧服传一卷、宋略二十卷、续裴氏家传二卷、众僧传二十卷、集十四卷。〉

　　【答张贞成皋诗】

　　匈奴时未灭。连年被甲兵。明君思将帅。方听鼓鼙声。吾生恣逸翮。抚剑起徂征。非徒慕辛季。聊欲逞良平。出车既方轨。绝幕且横行。岂伊长缨系。行见黄河清。虽令懦夫勇。念别犹有情。感子盈编赠。握玩以为荣。跂子振旅凯。含毫备勒铭。

　　【咏雪诗】

　　飘飖千里雪。倏忽度龙沙。从云合且散。因风卷复斜。拂草如连蝶。落树似飞花。若赠离居者。折以代瑶华。

　　【上朝值雪诗】

　　沐雪款千门。栉风朝万户。集霰渝丹黻。流云飘绣柱。滴沥垂土膏。阑干悬石乳。

　　梁昭明太子萧统

　　〈统。字德施。武帝长子。天监元年。立为皇太子。中大通三年卒。年三十一。谥曰昭明。有正序十卷、文章英华二十卷、《文选》三十卷、集二十卷。〉

　　【乐府】

　　【有所思】

　　公子远于隔。乃在天一方。望望江山阻。悠悠道路长。别前秋叶落。虽后春花芳。雷叹一声响。雨泪忽成行。怅望情无极。倾心还自伤。

　　【相逢狭路间】

　　京华有曲巷。巷曲不通舆。道逢一侠客。缘路问君居。君居在城北。可寻复易知。朱门间皓壁。刻桷映晨离。阶植若华草。光景逐飙移。轻幰委四屈。兰膏然百枝。长子饰青紫。中子任以赀。小子始总角。方作啼弄儿。三子俱入门。赫奕盛羽仪。骅骝服衡辔。白玉镂嗁羁。容止同规矩。宾从尽恭卑。雅郑时间作。孤竹乍参差。云翔杂水宿。弄吭满清池。欢乐无终极。流目岂知疲。门下非毛遂。坐上尽英奇。大妇成贝锦。中妇饬粉絁。小妇独无事。理曲步檐垂。丈人暂徙倚。行使流风吹。

　　【三妇艳】

　　大妇舞轻巾。中妇拂华茵。小妇独无事。红黛润芳津。良人且高卧。方欲荐梁尘。

　　【饮马长城窟行】

　　亭亭山上柏。悠悠远行客。行客行路遥。故乡日迢迢。迢迢不可见。长望涕如霰。如霰独留连。长路邈绵绵。胡马爱北风。越燕见日喜。蕴此望乡情。沈忧不能止。有朋西南来。投我用木李。并有一札书。行止风云起。扣封披书札。书札竟何有。前言节所爱。后言别离久。

　　【长相思】

　　相思无终极。长夜起叹息。徒见貌婵娟。宁知心有忆。寸心无以因。愿附归飞翼。

　　【将进酒】

　　洛阳轻薄子。长安游侠儿。宜城溢渠碗。中山浮羽卮。

　　【上林】

　　千金騕褭骑。万斥流水车。争游上林里。高盖逗春华。

　　【诗】

　　【示徐州弟诗】

　　

　　载披经籍。言括典坟。郁哉元气。焕矣天文。二仪肇建。清浊初分。粤生品物。乃有人伦。

　　人伦惟何。五常为性。因以泥黑。犹麻违正。违仁则勃。弘道斯盛。友于兄弟。是亦为政。

　　伊予与尔。共气分躯。顾昔髫发。追惟绮襦。绸缪紫掖。兴寝每俱。朝游青琐。夕步彤庐。

　　惟皇建国。疏爵树亲。既固盘石。亦济蒸人。亦有行迈。去此洛滨。自兹厥后。分折已频。

　　济河之隔。载离寒暑。甫旋皇邑。遽临荆楚。分手澄江。中心多绪。形反桂宫。情留兰渚。

　　有命自天。亦徂梦菀。欣此同席。欢焉忘饭。九派仍临。三江未反。滔滔不归。悠悠斯远。

　　长赢届节。令弟旋兹。载睹玉质。我心则夷。逍遥玉户。携手丹墀。方符昔语。信矣怡怡。

　　宴居昼室。靖眺铜池。三坟既览。四始兼摛。嘉肴玉俎。旨酒金卮。阴阴色晚。白日西移。

　　西移已夕。华烛云景。屑屑风生。昭昭月影。高宇既清。虚堂复静。义府载陈。玄言斯逞。

　　纶言遄降。伊尔用行。有行安适。义乃维城。载脂朱毂。亦抗翠旌。惄如朝饥。独钟予情。

　　远於将之。爰适上菀。霭霭云浮。暧暧景晚。予叹未期。尔悲将远。日夕解袂。鸣笳言反。

　　言反甲馆。雨面莫收。予若西岳。尔譬东流。兴言思此。心焉如浮。玉颜虽阻。金相嗣丘。

　　【诒明山宾诗】

　　

　　平仲古称奇。夷齐昔擅美。令则挺伊贤。东秦固多士。筑室非道傍。置宅归仁里。庚桑方有系。原生今易拟。必来三径人。将招五经士。

　　【春日宴晋熙王诗】

　　百六钟期数。三七厄时中。国难悲如毁。亲离叹数穷。藩哲游沮梦。扬化抚边戎。幸兹同宴醑。引满爱樽空。

　　【宴阑思旧诗】

　　孝若信儒雅。稽古文敦淳。茂沿实俊朗。文义纵横陈。佐公持方介。才学罕为邻。灌蔬实温雅。摛藻每清新。余非狎异者。惟旧且怀仁。绸缪似河曲。契阔等漳滨。如何离灾尽。眇漠同埃尘。一起应刘念。泫泫欲沾巾。

　　【咏山涛王戎诗二首】

　　颜生五君咏不取山涛、王戎。余聊咏之焉。

　　山公弘识量。早厕竹林欢。聿来值英主。身游廊庙端。位隆五教职。才周五品官。为君翻已易。居臣良不难。

　　浚充如萧散。薄莫至中台。徵神归鉴景。晦行属聚财。嵇生袭玄夜。阮籍变青灰。留连追宴绪。垆下独徘徊。

　　【和武帝游钟山大爱敬寺诗】

　　唐游薄汾水。周载集瑶池。岂若钦明后。回鸾鹫岭岐。神心鉴无相。仁化育有为。以兹慧日照。复见法雨垂。万邦跻仁寿。兆庶涤尘羁。望云虽可识。日用岂能知。鸿名冠子姒。德泽迈轩羲。班班仁兽集。匹匹翔凤仪。善游兹胜地。兹岳信灵奇。嘉木互纷札。层峰郁蔽亏。丹藤绕垂干。绿竹荫清池。舒华匝长阪。好鸟鸣乔枝。霏霏庆云动。靡靡祥风吹。谷虚流凤管。野绿映丹麾。帷宫设廛外。帐殿临郊垂。俯同南风作。斯文良在斯。伊臣限监国。即事阻陪随。顾惟实庸菲。冲薄竟奚施。至理从兴羡。终然类管窥。上圣良善诱。下愚惭不移。

　　【开善寺法会诗】

　　栖乌犹未翔。命驾出山庄。诘屈登马岭。回互入羊肠。稍看原蔼蔼。渐见岫苍苍。落星埋远树。新雾起朝阳。阴池宿早雁。寒风催夜霜。兹地信闲寂。清旷惟道场。玉树琉璃水。羽帐郁金床。紫柱珊瑚地。神幢明月珰。牵萝下石磴。攀桂陟松梁。涧斜日欲隐。烟生楼半藏。千祀终何迈。百代归我皇。神功照不极。睿镜湛无方。法轮明暗室。慧海渡慈航。尘根久未洗。希沾垂露光。

　　【同泰僧正讲诗】

　　大正以贞欲兼解。郁为善歌。琎师以行有馀力。缘怀继响。余自法席既阑。便思和寂。杼轴二年。濡翰两器。大正今春复为同泰建讲。法轮将半。此作方成。所以物色不同。序事或异。

　　放光闻鹫岳。金牒秘香城。穷源绝有际。离照归无名。若人聆至寂。寄说表真冥。能令梵志遣。亦使群魔惊。宝珠分水相。须弥会色形。学徒均染氎。游士譬春英。伊予寡空智。徒深爱怯情。舒金起祗苑。开筵慕肃成。年钟儵从变。弦望聚舒盈。今开火林聚。净土接承明。掖影连高塔。法鼓乱严更。雷声芳树长。月出地芝生。已知法味乐。复悦玄言清。何因动飞辔。暂使尘劳轻。

　　【钟山解讲诗】

　　清宵出望园。诘晨届钟岭。轮动文学乘。笳鸣宾从静。暾出岩隐光。月落林馀影。札纷八桂密。坡陁再城永。伊予爱丘壑。登高至节景。迢递睹千室。迤逦观万顷。即事已如斯。重兹游胜境。精理既已详。玄言亦兼逞。方知蕙带人。嚣虚成易屏。眺瞻情未终。龙镜忽游骋。非曰乐逸游。意欲识箕颍。

　　【玄圃讲诗】

　　白藏气已暮。玄英序方及。稍觉螀声凄。转闻鸣雁急。穿池状浩汗。筑峰形嶪岌。旰云缘宇阴。晚景乘轩入。风来幔影转。霜流树条湿。林际素羽翾。漪间赪尾吸。试欲游宝山。庶使

　　信根立。名利白巾谈。笔札刘王给。兹乐逾笙磬。宁止消悁。邑。虽娱惠有三。终寡闻知十。

　　【东斋听讲诗】

　　昔闻孔道贵。今睹释花珍。至理乃悟寂。承禀实能仁。示教虽三彻。妙法信平均。信言主鄙俗。延情方慕真。庶兹祛八倒。冀此遣六尘。良思大车道。方愿宝船津。长延永生肇。庶廗谅徐陈。是节朱明季。灼烁治渠新。霏云出翠岭。凉风起青蘋。既餐甘露旨。方欲书诸绅。

　　【讲席将毕赋三十韵诗依次用】

　　法苑称嘉柰。慈园羡修竹。灵觉相招影。神仙共栖宿。慧言绝已久。烦劳多累蓄。因兹阐慧云。欲使心尘伏。八水润焦芽。三明启群目。宝铎旦参差。名香晚芬郁。暂舍六龙驾。微祛二鼠蹙。意树发空花。心莲吐轻馥。喻斯沧海变。譬彼庵罗熟。妙智方缛锦。深词同雾縠。善学同梵爪。真言异铜腹。逶迤合盖城。葳蕤布金郁。珠华荫八溪。玉流通九谷。青禽乍下上。云雁飞翻覆。高谈属时胜。寡闻终自恧。日丽鸳鸯瓦。风度蜘蟵屋。落花散远香。霏云卷遥族。旷济同象园。中乘如伫独。后焰难坚明。初心易惊缩。应当离花水。无令乖七木。投岩不足贵。棘林安可宿。器月希留影。心灰庶方扑。视爱同采蜂。游善如原菽。八邑仙人山。四宝神龙澳。药树永繁稠。禅枝讵凋摵。以兹说闻道。庶此优驰逐。愿追露宝车。脱屣亲推毂。

　　【晚春诗】

　　紫兰初叶满。黄莺弄始稀。石蹲还似兽。萝长更胜衣。水曲文鱼聚。林暝雅鸟飞。渚蒲变新节。岩桐长旧围。风花落未已。山斋开夜扉。

　　【林下作妓诗】

　　炎光向夕敛。徙宴临前池。泉将影相得。花与面相宜。篪声如鸟弄。舞袖写风枝。欢乐不知醉。千秋长若斯。

　　【拟古诗】

　　晨风被庭槐。夜露伤阶草。雾苦瑶池黑。霜凝丹墀皓。疏条索无阴。落叶纷可扫。安得紫芝术。终然获难老。

　　【赋书帙诗】

　　擢影免园池。抽茎淇水侧。朝映出岭云。莫聚飞归翼。幸杂缃囊用。聊因班女织。一合轩羲曲。千龄如可即。

　　【咏同心莲诗】

　　江南采莲处。照灼本足观。况等连枝树。俱耀紫茎端。同逾并根草。双异独鸣鸾。以兹代萱草。必使愁人欢。

　　【咏弹筝人诗】

　　故筝犹可惜。应度几人边。尘多涩移柱。风燥脆调弦。还作三洲曲。谁念九重泉。

　　【饯庾仲容诗】

　　

　　孙生陟阳道。吴子朝歌县。未若樊林华。置酒临高殿。

　　【貌雪诗】

　　既同摽梅英散。复似太谷花飞。密如公超所起。皓如渊客所挥。无羡昆岩列素。岂匹振鹭群归。

　　【示云麾弟】

　　白云飞兮江上阻。北流分兮山风举。山万仞兮多高峰。流九派兮饶江渚。山岧峣兮乃逼天。云微濛兮后兴雨。实览历兮此名地。故遨游兮兹胜所。尔登陟兮一长望。理化顾兮忽忆予。想玉颜兮有目中。徒踟蹰兮增延伫。

　　【拟古诗】

　　窥红对镜敛双眉。含愁拭泪坐相思。念人一去许多时。眼语笑靥近来情。心怀心想甚分明。忆人不忍语。衔恨独吞声。

　　【大言】

　　观修鹍其若辙鲋。视沧海之如滥觞。经二仪而跼蹐。跨六合以翱翔。

　　【细言】

　　坐卧邻空尘。凭附蟭螟翼。越咫尺而三秋。度毫厘而九息。

　　【歌】

　　阳阿奏兮激楚流。望洛水兮有好仇。纵轻棹兮泛龙舟。  



　　殷芸

　　〈芸。字灌蔬。昭明太子侍读。累迁散骑常侍、左长史。直东宫学士省。大通三年卒。〉

　　【咏舞诗】

　　斜身含远意。顿足有馀情。方知难再得。所以遂倾城。

　　萧琛

　　〈琛。字彦瑜。兰陵人。起家齐太学博士。王俭辟为主簿。累迁至尚书左丞。梁初。累迁至侍中、金紫光禄大夫。加特进。中大通元年为云麾将军、晋陵太守。以疾自解。改授侍中卒。年五十二。有皇览抄二十卷。〉

　　【和元帝诗】

　　妙善有兼姿。群才成大厦。奕奕工辞赋。翩翩富文雅。丽藻若龙雕。洪才类河泻。案牍时多暇。优游阅典坟。儒墨自玄解。文史更区分。平台礼申穆。兔苑接卿云。轩盖荫驰道。珠履忽成群。德音高下被。英声远近闻。

　　【别萧谘议前夜以醉乖例今昼由酲敬应教诗】

　　落日总行辔。薄别在江干。游客无淹期。晨川有急澜。分手信云易。相思诚独难。之子两特达。伊余日盘桓。俟我式微岁。共赏阶前兰。

　　【饯谢文学诗】

　　执手无还顾。别渚有西东。荆吴眇何际。烟波千里通。春笋方解箨。弱柳向低风。相思将安寄。怅望南飞鸿。

　　【咏鞞应诏】

　　抑扬动雅舞。击节逗和音。却马既云在。将帅止思心。

　　萧巡

　　〈巡。琛子。〉

　　【离合诗赠尚书令何敬容诗】

　　

　　伎能本无取。支叶复单贫。柯条谬承日。木石岂知晨。狗马诚难尽。犬羊非易驯。斅嚬既不似。学步孰极真。寔由紊朝典。是曰蠹彝伦。俗化於兹鄙。人涂自此分。

　　萧雉

　　〈雉。爵里不详。〉

　　【赋得翠石应令诗】

　　依峰形似镜。构岭势如连。映林同绿柳。临池乱百川。壁苔终不落。丹字本难传。迈有东明上。来游皆羽仙。

　　何胤

　　〈胤。字子季。更字胤叔。仕齐至左民尚书。梁受禅。授特进、右光禄大夫、给白衣尚书。又月给库钱五万。并不受。中大通三年卒。年八十六。有《周易》注十卷、毛诗总集六卷、毛诗隐义十卷、礼记隐义二十卷、礼答问五十五卷、注百法论十二门论各一卷。〉

　　【皇太子释奠诗】

　　灵象既分。神皇握枢。其降曰命。有书有图。化彰礼乐。教光典谟。五经夤序。七纬重敷。

　　保氏述艺。乐正奠师。良玉缘琢。务德由谘。雅沿俗化。风移运迟。道不云远。否终则夷。

　　下武增辉。烝哉体圣。三极彝伦。九服骘政。文以止戈。学以流镜。国崇上庠。人思下竞。

　　昭昭储后。悊秀克明。徽若稽古。体睿申情。往行内洁。前言外清。纡光隆业。让龈胶庭。

　　敷奥折文。悦书敦史。六诗开滞。三易机理。光耀程辉。华翻丽起。尊圣明贤。释兹敬礼。

　　仪形初盥。容祗荐陈。罍鬯清飨。俎实芳礼。登歌奏阕。有司告神。以介景福。庆无不臻。

　　祝史赞撤。敛圭轩燕。笙镛列阶。展声宿县。儛节金石。歌依越练。交袖折羽。流龠清殿。

　　傧仪接贽。相诏初筵。峨峨台弁。灼灼藩蝉。时英整笏。胄子端篇。大观在上。於斯盛焉。

　　云行雨施。品物甄流。敷荣散春。兰芬曜秋。道洽虽均。蒙固难周。进垂智效。退惭山丘。

　　何思澄

　　〈思澄。字元静。东海郯人。安为安成王记室。天监十五年。迁治书侍御史。出为秣陵令。还为通事舍人。出为黟县令。中大通四年。除宣惠武陵王参军。卒官。年五十四。文集十五卷。〉

　　【奉和湘东王教班婕妤诗】

　　寂寂长信晚。雀声喧洞房。蜘蛛网高阁。驳藓被长廊。虚殿帘帷静。闲阶花蕊香。悠悠）视日暮。还复守空床。

　　【拟古诗】

　　故交不可忘。犹兰桂芳。新知虽有悦。不异茱萸香。妾有凤雏曲。非为陌上桑。荐君君不御。抱瑟自悲凉

　　【南苑逢美人诗】

　　洛浦疑回雪。巫山似旦云。倾城今始见。倾国昔曾闻。媚眼随羞合。丹唇逐笑分。风卷蒲萄带。日照石榴裙。自有狂夫在。空持劳使君。

　　王锡

　　〈锡。字公嘏。琅邪人。与张瓒为昭明师友。累迁吏部郎中。大通六年。年三十六。有集七卷。〉

　　【大言应令诗】

　　欲游五岳。迫不得申。杖千里之木。鲙横海之鳞。

　　【细言应令诗】

　　冥冥蔼蔼。离朱不辨其实。步蜗角而三伏。经针孔而千日。

　　刘遵

　　〈遵。字孝陵。孺弟。起家著作郎、太子舍人。累迁晋安王记室谘议参军、带邙县令。中大通二年。王立为皇太子。仍除中庶子。大同元年卒。〉

　　【度关山】

　　陇树寒色落。塞云朝欲开。谷深鼙易响。路狭幰难回。当知结绶去。非是弃繻来。行人思顾返。道别且徘徊。愿度关山鹤。劳歌立可哀。

　　【相逢狭路间】

　　春晚驾香车。交轮碍狭斜。所恐帷风入。疑伤步摇花。含羞隐年少。何因问妾家。青楼临上路。相期竟路赊。

　　【蒲坂行】

　　汉使出蒲坂。去去往交河。间谍敢亏对。骖马脱鸣珂。乍作渡泸怨。何辞上陇歌。

　　【和简文帝赛汉高帝庙诗】

　　分蛇沦霸迹。提剑灭雄威。空馀清祀处。无复瑞云飞。仙车照丹穴。霓裳影翠微。投玦要汉女。吹管召湘妃。幸逢怀精日。豫奉沐休归。

　　【繁华应令诗】

　　可怜周小童。微笑摘兰丛。鲜肤胜粉白。脸若桃红。挟弹雕陵下。垂钩莲叶东。腕动飘香麝。衣轻任好风。幸承拂枕选。得奉画堂中。金屏障翠帔。蓝帊覆薰笼。本知伤轻薄。含词羞自通。剪袖虽重。残桃爱未终。蛾眉讵须嫉。新妆迎入宫。

　　【从顿还城应令诗】

　　汉水深难渡。深潭见底清。锦笮系凫舸。珠竿悬翠旍。鸣笳芳树曲。流唱采莲声。神游不停驾。日暮返连营。宁顾空房晨。阶下绿苔生。

　　【应令咏舞诗】

　　倡女多艳色。入选尽华年。举腕嫌衫重。回腰觉态妍。情绕阳春吹。影逐相思弦。履度开裙襵。鬟转匝花钿。所愁馀曲罢。为欲在君前。

　　【七夕穿针诗】

　　岁月如有意。情来不自禁。向光抽一缕。举袖弄双针。

　　【四时行生回诗】

　　三月三日咄泉水。七月七日芍陂塘。凤靥蛾眉妆玉面。朱帘绣户映新妆。

　　徐勉

　　〈勉。字修仁。东海郯人。仕齐历太学博士、尚书殿中郎、领军长史。梁受禅。拜中书侍郎。累迁侍中、吏部尚书。加中书令。移授特进。右光禄大夫。大同元年卒。年七十。有前集三十五卷、后集十六卷。〉

　　【采菱曲】

　　相携及嘉月。采菱渡北渚。微风吹棹歌。日暮相容与。采采不能归。望望方延伫。傥逢遗佩人。预心心相许。

　　【迎客曲】

　　丝管列。舞席陈。含声未奏待嘉宾。罗丝管。舒舞席。敛袖嘿唇迎上客。

　　【送客曲】

　　袖缤纷。声委咽。馀曲未终高驾别。爵无算。景已流。空纡长袖客不留。

　　【和元帝诗】

　　敬爱良是贤。谦恭寔所务。尊贤遗道德。重学严师傅。六艺诚为敏，三雍称有裕。覆被唯仁义。吐纳必珪璋。壮思如泉涌。逸藻似云翔。夙有匡时调。早怀经世方。留心在庶绩。厉精思治纲。

　　【昧旦出新亭渚诗】

　　驱车凌早术。山华映初日。揽辔且徘徊。复值清江谧。杳霭枫树林。参差黄鸟匹。气物宛如斯。重以心期逸。春堤一游衍。终朝意殊悉。

　　【咏司农府春幡诗】

　　播谷重前经。人天称往录。青珪禯东甸。高旗表治粟。逶迟乘旦风。葱翠扬朝旭。平秩庭春司。和气承玉烛。岂伊盈八政。兼兹辩荣辱。十千既万取。利民谁不足。

　　【咏琵琶诗】

　　虽为远道怨。翻成今日欢。含花已灼灼。类月复团团。

　　【夏诗】

　　夏景厌房栊。促席玩花丛。荷阴斜合翠。莲影对分红。此时避炎热。清樽独未空。

　　陶弘景

　　〈弘景。字通明。丹阳秣陵人。宋末为诸王侍读。入齐为奉朝请。永明十年解职。止於勾曲。自号华阳隐居。梁武即位。屡徵不出。大同二年卒。年八十五。有三礼目录注一卷、《论语》集注十卷、真诰十卷、本草十卷、本草经集注七卷、太清草木集要二卷、补阙肘后方百十九卷、练化杂术一卷、太清诸丹集要四卷、合丹节度四卷、服饵方三卷、集三十卷、内集十五卷。〉

　　【告游篇】

　　性灵昔既肇。缘业久相因。即化非冥灭。在理澹悲欣。冠剑空衣影。镳辔乃仙身。去此昭轩侣。结彼瀛台宾。傥能踵留辙。为子道玄津。

　　【胡笳曲】

　　自戾飞天历。与夺徒纷纭。百年三五代。终是甲辰君。

　　【寒夜怨】

　　夜云生。夜鸿惊。凄切嘹唳伤夜情。空山霜满高烟平。铅华沉照帐孤明。寒月微。寒风紧。愁心绝。愁泪尽。情人不胜怨。思来谁能忍。

　　【诏问山中何所有赋诗以答】

　　山中何所有。岭上多白云。只可自怡悦。不堪持寄君。

　　【题所居壁】

　　

　　夷甫任散诞。平叔坐谈空。不言昭阳殿。化作单于宫。

　　和约法师临友人诗

　　我有数行泪。不落十馀年。今日为君尽。并洒秋风前。

　　王规

　　〈规。字威明。琅邪人。武帝时。累迁中庶子。领东兵校尉。大同二年卒。年四十五。〉

　　【大言应令诗】

　　俯身望日入。下视见星罗。嘘八风而为气。吹四海而扬波。

　　【细言应令诗】

　　针锋於焉止息。发杪可以翱翔。蚊眉深而易阻。蚁目旷而难航。

　　萧子显

　　〈子显。字景畅。南兰陵人。父嶷。齐豫王。七岁对宁都县侯。梁天监初为邵陵王友。除黄门郎、兼侍中、国子祭酒。迁吏部尚书。大同三年。出为吴兴太守。旋卒。年四十九。有《后汉书》百卷、《齐书》六十卷、普通北伐记五卷、贵俭传三十卷、集二十卷。〉

　　【日出东南隅行】

　　大明上迢迢。阳城射凌霄。光照窗中妇。绝世同阿娇。明镜盘龙刻。簪羽凤凰雕。逶迤梁家髻。冉弱楚宫腰。轻纨杂重锦。薄縠间飞绡。三六前年暮。四五今年朝。蚕园拾芳茧。桑陌采柔条。出入东城里。上下洛西桥。忽逢车马客。飞盖动襜轺。单衣鼠毛织。宝剑羊头销。丈夫疲应对。御者辍衔镳。柱间徒脉脉。垣上几翘翘。女本西家宿。君自上宫要。汉马三万疋。夫婿仁嫖姚。鞶囊虎头绶。左珥凫卢貂。横吹龙钟管。奏鼓象牙箫。十五张内侍。十作贾登朝。皆笑颜郎老。尽讶董公超。

　　【代美女篇】

　　邯郸蹔辍舞。巴姬请罢弦。佳人淇洧出。艳赵复倾燕。繁秾为李。照水亦成莲。朝酤成都酒。暝数河间钱。馀光幸未惜。兰膏空自煎。

　　【南征曲】

　　棹歌来扬女。操舟惊越人。图蛟怯水伯。照鹢竦江神。

　　【桃花曲】

　　但使桃花艳。得间美人簪。何须论后实。怨结子瑕心。

　　【树中草】

　　幸有青袍色。聊因翠幄雕。虽间珊瑚蒂。非是合欢条。

　　【燕歌行】

　　风光迟舞出青蘋。兰条翠鸟鸣发春。洛阳梨花落如雪。河边细草细如茵。桐生井底叶交枝。今看无端双燕离。五重飞楼入河汉。九华阁道暗清池。遥看白马津上吏。传道黄龙征戍儿。明月金光徒照妾。浮云玉叶

　　君不知。思君昔去柳依依。至今八月避暑归。明珠蚕茧勉登机。郁金香花特香衣。洛阳城头鸡欲曙。丞相府中乌未飞。夜梦征人缝狐貉。私怜织妇裁锦绯。吴刀郑绵络。寒闺夜被薄。芳年海上水中凫。日暮寒夜空城雀。

　　【从军行】

　　左角明王侵汉边。轻薄良家恶少年。纵横向沮泽。凌厉取山田。黄尘不见景。飞蓬恒满天。邀功封浞野。窃宠劫祁连。春风春月将进酒。妖姬舞女乱君前。

　　【乌栖曲应令三首】

　　握中清酒马脑钟。裾边杂佩琥珀龙。欲持寄君心不惜。共指三星今何夕。

　　浓黛轻红点花色。还欲令人不相识。金壶夜水讵能多。莫持赊用比悬河。

　　芳树归飞聚俦匹。犹有残光半山日。莫惮褰裳不相求。汉皋游女习飞流。

　　【奉和昭明太子钟山讲解诗】

　　嵩岳基旧宇。盘岭跨南京。睿心重禅室。游驾陟层城。金略徐既动。龙骖跃且鸣。涂方后尘合。地迥前笳清。逦迤因台榭。参差憩羽旌。高随阆风极。势与元天并。气歇连松远。云昇秋野平。徘徊临井邑。表里见淮瀛。祈果尊常住。渴慧在无生。暂留石山轨。欲知芳杜情。鞠躬荷嘉庆。瞻道闻颂声。

　　【侍宴饯陆倕应令】

　　储皇饯离送。广命传羽觞。侍游追曲水。开宴等清漳。新泉已激浪。初卉始含芳。雨罢叶增绿。日斜树影长。

　　【春闺思诗】

　　金羁游侠子。绮机离思妾。春度人不归。望花尽成叶。

　　【咏苑中游人诗】

　　二月春心动。游望桃花初。回身隐日扇。却步敛风裾。

　　【春别诗四首】

　　翻莺度燕双比翼。杨柳千条共一色。但看陌上携手归。谁能对此空相《类聚》同。忆。

　　幽宫积草自芳菲。黄鸟芳树情相依。争风竞日常闻响。重花叠叶不通飞。当知此时动妾思。惭使罗袂拂君衣。

　　江东大道日华春。垂杨挂柳扫清尘。淇水昨送泪沾巾。红妆宿昔已应新。

　　衔悲揽涕别心知。桃花李花任风吹。本知人心不似树。何意人别似花离。

　　谢微

　　〈微。梁书作徵。字玄度。陈郡阳夏人。初为安成王法曹。累迁中书鸿胪卿舍人。六年。出为豫章王长史、南兰陵太守。大同二年卒。年三十七。王籍集其文为二十卷。〉

　　【济黄河应教诗】

　　积阴晦平陆。凄风结暮序。朝辞金谷戍。夕逗黄河渚。赤兔徒联翩。青凫讵容与。泪甚声难发。悲多袖未举。虚薄谬君恩。方嗟别宛许。

　　萧瑱

　　〈瑱。字文容。南兰陵人。武帝时仕为庶子。〉

　　【春日贻刘孝绰诗】

　　涧水初流碧。山樱早发红。新禽争弄响。落蕊乱从风。拂筵多软干。映户悉花丛。谁云相去远。垂柳对高桐。  
　 


　　刘孝绰

　　〈孝绰。字老绰。本名冉。彭城安上里人。齐刘绘子。天监初为著作佐郎。迁太子舍人、尚书水部郎。出为平南安成王记室。补太子洗马。迁尚书金部郎。出为上虞令。迁除秘书丞。累迁司徒右长史、太府卿、太子仆、廷尉卿。复为太子仆。除安西湘东王谘议参军。迁尚书吏部郎。除秘书监。大同五年卒。年五十九。世重其文。流闻绝域。有集十四卷。〉

　　【乐府】

　　【钓竿篇】

　　钓舟画彩鹢。渔子服冰纨。金辖茱萸网。银钩翡翠竿。敛桡随水脉。急桨渡江湍。湍长自不辞。前浦有佳期。船交桡影合。浦深鱼出迟。荷根时触饵。菱芒乍罥丝。莲渡江南手。衣渝京兆眉。垂竿自有乐。谁能为太师。

　　【夜听妓赋得乌夜啼】

　　鹍弦且辍弄。鹤操暂停徽。别有啼乌曲。东西相背飞。倡人怨独守。荡子游未归。若逢生离唱。长夜泣罗衣。

　　【铜雀妓】

　　雀台三五日。弦吹似佳期。况复西陵晚。松风吹穗帷。危弦断复续。妾心伤此时。谁言留客袂。还掩望陵悲。

　　【班婕妤怨】

　　应门寂已闭。非复后庭时。况在青春日。萋萋绿草滋。妾身似秋扇。君恩绝履綦。讵忆忆游轻辇。从今贱妾辞。

　　【三妇艳】

　　大妇缝罗裙。中妇料绣文。唯馀最小妇。窈窕舞昭君。丈人慎勿去。听我驻浮云。

　　【棹歌行】

　　日暮楚江上。江深风复生。所思竟何在。相望徒盈盈。舟子行催棹。无所喝流声。

　　【诗】

　　【咏风诗】

　　袅袅秋声。习习春吹。鸣兹玉树。涣此铜池。罗帏自举。襟袖乃披。惭非楚侍。滥赋雄雌。

　　【侍宴诗】

　　清宴延多士。鸿渐滥微薄。临炎出蕙楼。望辰跻菌阁。上征切云汉。俛眺周京洛。城寺郁参差。街衢纷漠漠。禁林寒气晚。方秋未摇落。皇心重发志。赋诗追并作。自昔承天宠。於兹被人爵。选言非绮绡。何以俪金雘。

　　【又】

　　兹堂乃峭峤。伏槛临曲池。树中望流水。竹里见攒枝。栏高景难蔽。岫隐云易垂。邂逅逢休幸。朱跸曳青规。丘山不可答。葵藿空自知。

　　【三日侍华光殿曲水宴诗】

　　薰祓三阳暮。濯禊元巳初。皇心眷乐饮。帐殿临春渠。豫游高夏谚。凯乐盛周居。复以焚林日。丰茸花树舒。羽觞环阶转。清澜傍席疏。妍歌已嘹亮。妙舞复纡馀。九成变丝竹。百戏起龙鱼。

　　【三日侍安成王曲水宴诗】

　　汇泽良孔殷。分区屏中县。蹑跨兼流采。襟喉迩封甸。吾王

　　奄丰毕。析珪承羽传。不资鲁俗移。何待齐风变。东山富游士。北土无遗彦。一言白璧轻。片善黄金贱。馀辰属上巳。清祓追前谚。持此阳濑游。复展城隅宴。芳洲亘千里。远近风光扇。方欢厚德重。谁言簿游倦。

　　【春日从驾新亭应制诗】

　　旭日舆轮动。言追河曲游。纡馀出紫陌。迤逦度青楼。前驱掩兰径。后乘历芳洲。春色江中满。日华严上留。江风传葆吹。严华映采斿。临涡起睿作。驷马暂停辀。侍从荣前阮。雍容惭昔刘。空然等弹翰。非徒嗟未遒。

　　【侍宴集贤堂应令诗】

　　北阁时既启。西园又已辟。宫属引鸿鹭。朝行命金碧。伊臣独何取。隆恩徒自昔。布武登玉墀。委坐陪瑶席。绸缪参宴笑。淹留奉觞醳。壶人告漏晚。烟霞起将夕。反景入池林。馀光映泉石。

　　【东林寺诗】

　　月殿耀朱幡。风轮和宝铎。朝猿响梦栋。夜水声帷箔。

　　【诗】

　　行衣侵晓露。征舠犯夜湍。无因停合浦。见此去珠还。

　　【侍宴饯庾於陵应诏诗】

　　皇心眷将远。帐饯灵芝侧。是日青春献。林塘多秀色。芳卉疑纶组。嘉树似雕饰。游丝缀莺领。光风送绮翼。下辇朝既盈。留宴景将昃。高辩竞谈端。奇文争笔力。伊臣独无伎。何用奉吹息。

　　【侍宴饯张惠绍应诏诗】

　　沧池诚自广。蓬山一何峻。丽景花上鲜。油云叶里润。风度馀芳满。鸟集新条振。饯言班俊造。光私奖輶吝。徒然谬反隅。何以窥重仞。

　　【饯张惠绍应令诗】

　　鲜云积上月。冻雨晦初阳。回风飘淑气。落景焕新光。竹萌始防露。桂挺已含芳。瑶阶变杜若。玉沼发攒蒋。圣襟惜歧路。曲宴辟兰堂。

　　【侍宴离亭应令诗】

　　轘辕东北望。江汉西南永。羽旗映日移。铙吹临风警。令王愍追送。纚舟宴俄顷。掩袂眺征云。衔杯惜馀景。首燕徒有心。局步何由骋。

　　【奉和昭明太子钟山解讲诗】

　　御鹤翔伊水。策马出王田。我后游祗鹫。比事实光前。翠盖承朝景。朱旗曳晓烟。楼帐萦严谷。缇组曜林阡。况在登临地。复及秋风年。乔柯变夏叶。幽涧洁凉泉。停銮对宝座。辩论悦人天。淹尘资海滴。昭暗仰灯然。法朋一已散。笳剑俨将旋。邂逅逢优渥。托乘侣才贤。擒辞虽并命。遗恨独终篇。

　　【和湘东王理讼诗】

　　冯翊乱京兆。广汉欲兼治。岂若兼邦牧。朱轮褰素帷。淮海封畿地。杂俗良在兹。禁奸擿铢两。驭点震豺狸。

　　【陪徐仆射晚宴诗】

　　夫君追宴喜。十日递来过。筑室华池上。开轩临芰荷。方塘交密筱。对霤接繁柯。景移林改色。风去水馀波。洛城虽半掩。爱客待骊歌。

　　【上虞乡亭观涛津渚学潘安仁河阳县诗】

　　昔余筮宾始。衣冠仕洛阳。无赀徒有任。一命忝为郎。再践神仙侧。三入崇贤旁。东朝礼髦俊。虚薄厕才良。游谈侍名理。搦管创文章。引籍陪下膳。横经参上痒。谁谓服事浅。契阔变炎凉。一朝谬为吏。结绶去承光。烹鲜徒可习。治民终未长。化鸡仰季智。驯雉推仲康。此城邻夏穴。橚矗茂筠篁。孝碑黄绢语。神涛白鹭翔。遨游佳可望。释事上川梁。秋江冻雨绝。反景照移塘。纤罗殊未动。骇水忽如汤。乍出连山合。时如高盖张。漂沙黄沫聚。礐石素波扬。

　　榜人不敢唱。舟子讵能航。离家复临水。眷然思故乡。中来不可绝。奕奕苦人肠。溯洄若无阻。谢病反清漳。

　　【太子洑】落日望水诗】

　　川平落日迥。落照满川涨。复此沦波地。派别引沮漳。耿耿流长脉。熠熠动微光。寒乌逐查漾。饥鹈拂浪翔。临泛自多美。况乃还故乡。榜人夜理楫。棹女暗成妆。欲侍春江曙。争涂向洛阳。

　　【登阳云楼诗】

　　吾登阳台上。非梦高唐客。回首望长安。千里怀三益。顾惟惭入楚。降私等申白。西沮水潦收。昭丘霜露积。龙门不可见。空慕凌寒柏。

　　【夕逗繁昌浦诗】

　　日入江风静。安波似未流。岸回知舳转。解缆觉船浮。暮烟生远渚。夕鸟赴前洲。隔山闻戍鼓。傍浦喧棹讴。疑是辰阳宿。於此逗孤舟。

　　【栎口守风诗】

　　春心已应豫。归路复当欢。如何此日风。霾曀骇波澜。倏见摇心惨。俄瞻乡路难。赖有同舟客。移宴息层峦。华茵藉初卉。芳樽散绪寒。谑浪虽云善。江流苦未安。保由入故园。讵即纫新兰。寄谢浮丘子。暂欲暇飞鸾。

　　【还渡浙江诗】

　　季秋弦望后。轻寒朝夕殊。商人泣纨扇。客子梦罗襦。忧来自难遣。况复阻川隅。日暮愁阴合。绕树噪寒乌。濛漠江烟上。苍茫沙屿芜。解缆辞东越。接轴骛西徂。悬帆似驰骥。飞棹若惊凫。言归游侠窟。方从冠盖衢。

　　【江津寄刘之遴诗】

　　与子如黄鹄。将别复徘徊。经过一柱观。出入三休台。共擒云气藻。同举霞纹杯。佳人每晓游。禁门恒晚开。欲寄一言别。高驾何由来。

　　发建兴渚示到陆二黄门诗

　　扁舟去平乐。还顾极川梁。犹闻枣下吹。尚识杏间堂。洛桥分曲渚。官寺隐回塘。客行裁跬步。即事已多伤。况复千馀里。悲心未遽央。

　　【酬陆长史倕诗】

　　王粲始一别。犹且叹风云。况余屡之远。与子亟离群。如何持此念。复为今日分。分悲宛如昨。弦望殊挥霍。行舟虽不见。行程犹可度。度君路应远。期寄新诗返。相望且相思。劳朝复劳晚。薄暮阍人进。果得承芳信。殷勤览妙书。留连披雅韵。冽洲财赋总。慈山行旅镇。已切临睨情。遽动思归引。归欤不可即。前途方未极。览讽欲谖诮。研寻还慨息。来喻勖雕金。比质非所任。虚薄无时用。徘徊守故林。屏居青门外。结宇霸城阴。竹庭已南映。池牖复东临。乔柯贯檐上。垂条拂户阴。条开风暂入。叶合影还沈。帷屏溽早露。阶霤扰昏禽。衡门谢车马。宾席简衣簪。虽愧阳陵曲。宁无流水琴。萧条聊属和。寂寞少知音。平生竟何托。怀抱共君深。一朝四美废。方见百忧侵。曰余滥官守。因之溯庐久。水接浅原阴。山带荆门右。从容少职事。疲病疏僚友。命驾独寻幽。淹留宿庐阜。庐阜擅高名。岧岧凌太清。舒云类紫府。标霞同赤城。北上轮难进。东封马易惊。未若兹山险。车骑息逢迎。山横路似绝。径侧树如倾。蒙笼乍一启。磥硊无暂平。倚严忽回望。援萝遂上征。乍观秦帝石。复憩周王城。交峰隐玉霤。对涧距金楹。风传凤台琯。云渡洛宾笙。紫书时不至。丹炉且未成。无因追羽翮。及尔宴蓬瀛。蓬瀛不可托。怅然反城郭。时过马鸣院。偶憩鹿园阁。既异人世劳。聊比化城乐。影塔图花树。经台总香药。月殿曜朱幡。风轮和宝铎。园桓即重岭。阶基仍巨壑。朝猿响甍栋。夜水声帷薄。馀景骛登临。方宵尽谈谑。谈谑有名僧。慧义似传灯。远师教逾阐。生公道复弘。小乘非汲引。法善招报能。积迷顿已悟。为欢得未曾。为欢诚已往。坐卧犹怀想。况复心所积。兹地多谐赏。惜哉无轻轴。更泛轮湖上。可思不可见。离念空盈荡。贾生傅南国。平子相东阿。优游匡赞罢。纵横辞赋多。方才幸同贯。无令绝咏歌。幽谷虽云阻。烦君计吏过。

　　【答何记室诗】

　　游子倦飘蓬。瞻途杳未穷。晨征凌迸水。暮宿犯颓风。出洲分去燕。向浦逐归鸿。兰芽隐陈叶。荻苗抽故丛。忽亿园间柳。犹伤江际枫。吾生弃武骑。高视独辞雄。既殚孝王产。兼倾卓氏僮。罢籍睢阳囿。陪谒建章宫。纷余似凿枘。方圆殊未工。黑貂久自弊。黄金屡已空。去辞追楚穆。还耕偶汉冯。巧拙良为异。出处嗟莫同。若厌兰台右。见访灞陵东。

　　【答张左西诗】

　　相思如三月。相望非两宫。持此连枝树。暂非背飞鸿。若人惠思我。擒藻蔚雕虫。仙掌方晞露。灵乌正转风。方假排虚翮。相与北山丛。

　　【归沐呈任中丞昉诗】

　　步出金华省。还望承明庐。壮哉宛洛地。佳丽实皇居。虹霓拖飞阁。兰芷覆清渠。圆渊倒荷芰。方镜写簪裾。白云夏峰尽。青槐秋叶疏。自我从人爵。蟾兔屡盈虚。杀青徒已汗。司举未云书。文昌愧通籍。

　　临邛幸第如。夫君多敬爱。蟠木滥吹嘘。时时释簿领。驺驾入吾庐。自唾诚砆。无以俪璠玙。但愿长闲暇。酌醴荐焚鱼。

　　【忆虞弟诗】

　　下邑非上郡。徒然想二冯。余惭野王德。尔勖圣乡风。望望馀涂尽。凄凄良宴终。朝蔬一不共。夜被何由同。

　　【淇上人戏荡子妇示行事诗】

　　桑中始奕奕。淇上未汤汤。美人要杂佩。上客诱明珰。日暗人声静。微步出兰房。露葵不待劝。鸣琴无暇张。翠钗挂已落。罗衣拂更香。如何嫁荡子。春夜守空床。不见青丝骑。徒劳红粉妆。

　　【爱姬赠主人诗】

　　卧久疑妆脱。镜中私自看。薄黛销将尽。凝朱半有残。垂钗绕落鬓。微汗染轻纨。同羞不相难。对笑更成欢。妾心君自解。挂玉且留冠。

　　【为人赠美人诗】

　　巫山荐枕日。洛浦献珠时。一遇便如此。宁关先有期。幸非使君问。莫作罗敷辞。夜长眠复坐。谁知暗敛眉。欲寄同花烛。为照遥相思。

　　【遥见邻舟主人投一物众姬争之有客请余为咏】

　　河流既浼浼。河鸟复关关。落花浮浦出。飞雉度洲还。此日倡家女。竞娇桃李颜。良人惜美珥。欲以代芳菅。新缣疑故素。盛赵蔑衰班。曳绡争掩縠。摇佩奋鸣环。客心空振荡。乔枝不可攀。

　　【古意送沈宏诗】

　　燕赵多佳丽。白日照红妆。荡子十年别。罗衣双带长。春楼怨难守。玉阶空自伤。复此归飞燕。衔泥绕曲房。差池入绮幕。上下傍雕梁。故居犹可念。故人安可忘。相思昏望绝。宿昔梦容光。魂交忽在御。转侧定他乡。徒然顾枕席。谁与同衣裳。空使兰膏夜。炯炯对繁霜。

　　【报王永兴观田诗】

　　重门寂已暮。寂牍罢嚣尘。轻凉生笋席。微风起扇轮。浮瓜聊可贵。溢酒亦成珍。复有寒泉井。兼以莹心神。眷彼忘言客。闲居伊洛滨。顾已惭困地。徒知姜桂辛。但愿崇明德。无谓德无邻。

　　【咏有人乞牛舌乳不付因饷槟榔诗】

　　陈乳何能贵。烂舌不成珍。空持渝皓齿。非但汗丹唇。别有无枝实。曾要湛上人。羞比朱樱熟。讵易紫梨津。莫言蒂中久。当看心里新。微芳虽不足。含咀愿相亲。

　　【夜不得眠诗】

　　夜长愁反覆。怀抱不能裁。披衣坐惆怅。当户立徘徊。风音触树起。月色度云来。夏叶依窗落。秋花当户开。光阴已如此。复持忧自催。

　　【望月有所思诗】

　　秋月始纤纤。微光垂步檐。朣胧入床簟。仿佛鉴窗帘。帘萤隐光息。帘虫映光织。玉羊东北上。金虎西南昃。长门隔清夜。高堂梦容色。如保当此时。怀情满胸臆。

　　【校书秘书省对雪咏怀诗】

　　桂华殊皎皎。柳絮亦霏霏。讵比咸池曲。飘遥千里飞。耻均班女扇。羞俪曹人衣。浮光乱粉壁。积照朗彤闱。鹡鸰摇羽至。鹎鶋拂翅归。相彼犹自得。嗟余独有违。终朝守玉署。方夜劳石扉。未能奏缃绮。何由辨国围。坐销风露质。游联珠璧晖。偶怀笨车是。良知高盖非。既言谢端木。无为陈巧机。

　　【咏百舌诗】

　　山人惜春暮。旭旦坐花林。复值怀春鸟。枝间弄好音。迁乔声迥出。赴谷响幽深。下听长而短。时闻绝复寻。孤鸣若无对。百啭似群吟。昔闻屡欢昔。今听忽悲今。听闻非殊异。迟暮独伤心。

　　【侍宴同】刘公干应令诗

　　副君西园宴。陈王谒帝归。列位华池侧。文雅纵横飞。小臣轻蝉翼。黾勉谬相追。置酒陪朝日。淹留望夕霏。

　　【赋咏百论舍罪福诗】

　　寻因途乃异。及舍趣犹并。苦极降归乐。乐极苦还生。岂非轮转爱。皆缘封著情。一知心相浊。乐染法流清。

　　【赋得照棋烛诗刻五分成】

　　南皮弦吹罢。终奕且留宾。日下房栊暗。华烛命佳人。侧光全照局。回花半隐身。不辞纤手倦。羞令夜向晨。

　　【同武陵王看妓诗】

　　燕姬奏妙舞。郑女发清歌。回羞出曼脸。送态表嚬蛾。宁殊遇行雨。讵减见凌波。想君愁日落。庆羡鲁阳戈。

　　【赋得遗所思诗】

　　遗簪凋玳瑁。赠绮织鸳鸯。未若华滋树。交枝荡子房。别前秋已落。别后春更芳。所思不可寄。唯怜盈袖香。

　　【林下映月诗】

　　明明三五月。垂影当高树。攒柯半玉蟾。裛叶彰金兔。兹林有夜坐。啸歌无与晤。侧光聊可书。含毫且成赋。

　　【咏素蝶诗】

　　随蜂绕绿蕙。避雀隐青微。映日忽争起。因风乍共归。出没花中见。参差叶际飞。芳华幸勿谢。嘉谢欲相依。

　　【於座应令咏梨花诗】

　　玉垒称津润。金谷咏芳菲。讵匹龙楼下。素蕊映华扉。杂雨疑霰落。因风似蝶飞。岂不怜飘坠。愿入九重闱。

　　【秋雨卧疾诗】

　　贾君徭役少。潘生民务稀。及此同多暇。高卧掩重闱。寂寂桑榆晚。滂沱曀不晞。电隙时光帐。风帘乍扣扉。

　　【奉和湘东王应令诗二首】

　　【春宵】

　　春宵犹自长。春心非一伤。月带圆楼影。风飘花树香。谁能对双燕。暝暝守空床。

　　【冬晓】

　　冬晓风正寒。偏念客衣单。临妆罢铅黛。含泪剪绫纨。寄语龙城下。讵知书信难。

　　【月半夜泊鹊尾诗】

　　客行三五夜。息棹隐中洲。月光随浪动。山影逐波流。

　　【和咏歌人偏得日照诗】

　　独明花里翠。偏光粉上津。屡将歌罢扇。回拂影中尘。

　　【咏姬人未肯出诗】

　　帷开见钗影。帘动闻钏声。徘徊定不出。常羞华烛明。

　　【遥见美人采荷诗】

　　菱茎时绕钏。棹水或沾妆。不辞红袖湿。唯怜绿叶香。

　　【咏小儿采菱诗】

　　采菱非采菉。日暮且盈舠。踟蹰未敢进。畏欲比残桃。

　　【咏眼诗】

　　含娇已合。离怨动方开。欲知密中意。浮光逐笑回。

　　【拟古诗】

　　少知雅琴曲。好听雅琴声。雅琴不可听。一听一沾缨。

　　【咏日应令诗】

　　弭节驰旸谷。照槛出扶桑。园葵亦何幸。倾叶奉离光。

　　【望月诗】

　　轮光缺不半。扇形出将圆。流光照漭瀁。波动映沦涟。

　　【秋夜咏琴诗】

　　上宫秋露结。上客夜琴鸣。幽兰暂罢曲。积雪更传声。

　　【赋得始归雁诗】

　　洞庭春水绿。衡阳旅雁归。差池高复下。欲向龙门飞。

　　【元广州景仲座见故姬诗】

　　留故夫。不歭。别待春山上。相看采蘼芜。  
　 



　　刘缓

　　〈缓。字含度。昭子。大同初。历安西湘东王记室。除通直郎。六年。迁镇南湘东王中录事卒。有集四卷。〉

　　【敬酬刘长史咏名士悦倾城诗】

　　不信巫山女。不信洛川神。何关别有物。还是倾城人。经共陈王戏。曾与宋家邻。未嫁先名玉。来时本姓秦。粉光犹似面。朱色不胜唇。遥见疑花发。闻香知异春。钗长逐鬟髲。袜小称腰身。夜夜言娇尽。日日态还新。工倾荀奉倩。能迷石季伦。上客徒留目。不见正横陈。

　　【江南可采莲】

　　

　　春初北岸涸。夏月南湖通。卷荷舒欲倚。芙蓉生即红。楫小宜回迳。船轻好入丛。钗光逐影乱。衣香随逆风。江南少许地。年年情不穷。

　　【看美人摘蔷薇诗】

　　新花临曲池。佳丽复相随。鲜红同映水。轻香共逐吹。绕架寻多处。窥丛见好枝。矜新犹恨少。将故复嫌萎。钗边烂熳插。无处不相宜。

　　【奉和玄圃纳凉诗】

　　清气流暄浊。非关狭室中。当由小堂上。自有大王风。樵螟动兰室。神飚起桂丛。披襟深睿赏。曲卷何由同。

　　【和晚日登楼诗】

　　所以登台榭。正重接烟霞。长丝触栏断。归鸟避窗斜。俯巢窥暝宿。临树摘高花。百雉时方晚。九层光尚赊。

　　【杂咏和湘东王诗三首】

　　【秋夜】

　　楼上起秋风。绝望秋闺中。烛溜花行满。香燃奁欲空。徒教两行泪。俱浮妆上红。

　　【寒闺诗】

　　别后春池异。荷尽欲生冰。箱中剪刀冷。台上面脂凝。纤腰转无力。寒衣恐不胜。

　　【冬宵】

　　不堪寒夜久。夜夜守空床。衣裾逐座褶。钗影近灯长。无怜四幅锦。何须辟恶香。

　　【左右新婚诗】

　　小史如初日。得妇类行云。琴声妾曾听。桃子婿经分。蛾眉参意画。绣被共笼薰。偏增使君妒。无趣遣相闻。

　　【在县中庭看月诗】

　　移榻坐庭阴。初弦时复临。侍儿能劝酒。贵客解弹琴。柏叶生鬟内。桃花出髻心。月光移数尺。方知夜已深。

　　【新月诗】

　　仙宫云箔卷。露出玉帘钩。清光无所赠。相忆凤凰楼。

　　【游仙诗】

　　税驾倚扶桑。逍遥望九州。二老佐轩辕。称戈戮蚩尤。功成弃之去。乘龙上丹丘。天上见玉皇。寿与天地休。俯视昆仑宫。五城十二楼。王母何窈。玉质清且柔。扬袂折琼芳。寄我天东头。相思十万岁。太运浩悠悠。安以知吾道。日月不能周。寄音青鸟翼。谢尔碧海流。

　　刘孺

　　〈孺。字孝稚。彭城人。起家中军法曹行参军。镇军沈约引为主簿。累迁太子舍人、尚书殿中郎。大通二年。迁散骑常侍。三年。迁步兵校尉。大同七年为吏部尚书。居母丧。未期卒。年五十九。有集二十卷。〉

　　【侍宴饯新安太守萧几应令诗】

　　芝殿延藻景。画室写油云。玄览多该洽。圣思究前闻。微密探精义。优游妙典坟。饮饯参多士。言赠赋新文。

　　【相逢狭路间】

　　送君追遐路。路狭暧朝雰。三危上蔽日。九折杳连云。枝交幰不见。听静吹才闻。岂伊叹道远。亦迤泣涂分。况兹别亲爱。情念切离群。

　　刘显

　　〈显。字嗣芳。沛国相人。仕梁历尚书仪曹郎、秣陵令、步兵校尉、中书侍郎、尚书左丞、寻阳太守。大同九年卒。年六十三。〉

　　【发新林浦赠同省诗】

　　回首望归途。山川邈离异。落日悬秋浦。归鸟飞相次。感物伤我情。惆怅怀亲懿。

　　陆云公

　　〈云公。字子龙。倕从孙。举秀才。历武陵王湘东王参军。入为尚书仪曹郎。知著作郎事。寻除著作郎。迁中书黄门郎。太清元年卒。年三十七。有集十卷。〉

　　【释奠应令诗】

　　质文迭运。损益相因。业遵宪气。道著成均。南学尚齿。东序贵仁。三德既备。七教斯陈。

　　微言中绝。异端竞起。扫灭秦馀。缉维汉始。暗涂颇照。棼丝未理。扰扰百家。悠悠千祀。

　　大梁肇命。睿悊惟君。万方辑瑞。八表澄氛。仰测天象。俯奂人文。弘教犹海。聚学如云。

　　道生万有。孝首百行。孔勖Ａ５２深。老抑浮竞。分门命学。异流争镜。谁其一之。资我将圣。

　　家隆重栋。国体贰天。元良正位。至德聿宣。优悠艺术。博极几玄。丕隆夏载。旦暮姬年。

　　扬我圣作。导我人志。盛彼痒门。於惟上嗣。三席式启。百僚胥位。诵声编道。儒衣成肆。

　　睟容玉润。丽辩泉飞。英蕃起予。执经光晖。肩墙睹奥。入室探启。博哉善诱。嗟然实归。

　　请业既终。奠祀爰设。北牖配灵。左阶升洁。蘋藻登荐。巾冕成迾。黍稷非馨。诚敬斯悦。

　　蔼蔼幕宫。泱泱殿沼。旗章映春。丝竹清晓。献琛海外。蒙衣塞表。具惟燕嘉。同庆忆兆。

　　至道辉被。英风洋溢。式摽盛轨。方懋实。职滥惇史。诵乖洪笔。使仰歌颂。终惭照述。

　　王籍

　　〈籍。字文海。琅邪临沂人。齐骁骑将军僧佑子。齐末为冠军行参军。累迁外兵记室。天监初。除安成王主簿。历馀姚、钱塘令。并以放免。除湘东王谘议参军。还为中散大夫。不得志。太清元年。湘东王为荆州。以谘议参军带作唐令。不理县事。少时卒。〉

　　【棹歌行】

　　扬舲横大江。乘流任荡荡。轻桡暮不息。复逐夜潮上。时见湘水仙。恒闻解佩响。

　　【入若邪溪诗】

　　

　　艅艎何泛泛。空水共悠悠。阴霞生远岫。阳景逐回流。蝉噪林逾静。鸟鸣山更幽。此地动归念。长年悲倦游。

　　刘之遴

　　〈之遴。字思贞。南阳涅阳人。仕梁历太学博士、尚书起部郎、延陵令、通直散骑侍郎、尚书右丞、中书侍郎、鸿胪卿。出为南郡太守。徵秘书监。领步兵校尉。历太府卿、都官尚书、太常卿。太清二年卒。年七十二。有前集十一卷、后集二十一卷。〉

　　【酬江总诗】

　　

　　上位居崇礼。寺署邻栖息。忌闻晓驺唱。每畏晨光赩。高谈意未穷。晤对赏无极。探志共遨游。休沐忘退食。曷用销鄙吝。枉趾覯颜色。上下数千载。扬榷吐胸臆。

　　【嘲伏挺诗】

　　

　　传闻伏不斗。化为支道林。

　　到溉

　　〈溉。字茂灌。彭城武原人。起家王国左常侍。历殿中郎。出为建安内史。迁中书郎、兼吏部、太子中庶子。湘东王为会稽太守。以溉为轻车长史。除通直散骑常侍、御史中丞。出为郢州长史、江夏太守。入为左民尚书。授散骑常侍、侍中、国子祭酒。后因疾失明。以金紫光禄大夫就第养疾。太清二年卒。年七十二。〉

　　【饷任新安班竹杖因赠诗】

　　邛竹藉旧闻。灵寿资前职。复有冒霜筠。寄生桂潭侧。文彩既斑烂。质性甚绸直。所以夭天真。为有乘危力。未尝以过投。屡经芸苗植。

　　【答任昉诗】

　　

　　予衣本百结。闽中徒八蚕。假令金如粟。讵使廉夫贪。

　　【秋夜咏琴诗】

　　寄语调弦者。客子心易惊。离泣已将坠。无劳别鹤声。

　　【仪贤堂监策秀才联句诗】

　　雄州试异等。提庭乃专对。顾学类括羽。奇文若锦缋。滋兰成秀畹。照车光赤琲。摄官恶簪带。疲疴谢名辈。乙奏饮馀列。甲科光往载。深奇无绝踪。孙董有遗概。春风涵宛转。迟光乍明昧。列秀总中筵。群才盛皇代。如纶疾影响。裁蒲启蒙昧。雕龙既已彰。青紫行当佩。裒然既玉响。高粲亦兰綷。广川良易追。淄水非难配。贡士光相门。搜贤尽幽塞。善说理无穷。借书心靡诲。来彦各东西。翼亮更出内。康哉信在今。伊余事耕耒。

　　谢举

　　〈举。字言扬。陈郡阳夏人。庄孙。武帝时累迁尚书令。太清二年卒。〉

　　【凌云台】

　　绮甍悬桂栋。隐映傍乔柯。势高凌玉井。临迥度金波。易觉凉风至。早飞秋雁过。高台相思曲。望远骚人歌。幸属此迢递。知承云雾多。

　　南乡侯萧推

　　〈推。字智进。安成王秀之才。历淮南、晋陵太守、太子洗马、秘书丞。出为戎昭将军、吴郡太守。侯景之乱。守东府城。太清二年。城陷。握节死之。〉

　　【赋得翠石应令诗】

　　依峰形似镜。构岭势如莲。映林同绿柳。临池乱百川。碧苔终不落。丹字本难传。有迈东明上。来游皆羽仙。

　　庾仲容

　　〈仲容。字仲容。颍川鄢陵人。历尚书左丞、谘议参军。出为黟县令。太清二年。避乱游会稽卒。年七十四。〉

　　【咏柿诗】

　　发叶临层槛。翻英糅花药。风生树影移。露重新枝弱。苑朱正葱翠。梁乌未销铄。

　　褚翔

　　〈翔。字世举。河南阳翟人。武帝世累迁吏部尚书。太清二年。丁母忧。以毁卒。年四十四。〉

　　【雁门太守行】

　　三月杨花合。四月麦秋初。幽州寒食罢。郑国采桑疏。便闻雁门戍。结束事戎车。去岁无霜雪。今年有闰馀。月如弦上弩。星类水中鱼。戎车攻日逐。燕骑荡康居。大宛归善马。小月送降书。寄语闺中妾。勿怨寒床虚。

　　杨皦

　　〈皦。仕梁为中军司马。太清二年守东府。为侯景所害。〉

　　【咏舞诗】

　　红颜自燕赵。妙妓迈阳阿。就行齐逐唱。赴节暗相和。折腰送馀曲。敛袖待新歌。嚬容生翠羽。曼睇出横波。虽称赵飞燕。比此讵成多。

　　吴孜

　　〈孜。仕梁。太清二年为学士。〉

　　【春闺怨】

　　玉关信使断。借问不相谙。春光太无意。窥窗来见参。分与光音绝。忽值日东南。柳枝皆嬲燕。桑叶复催蚕。物色顿如此。孀居自不堪。

　　朱异

　　〈异。字彦和。吴郡钱塘人。始为扬州议曹从事。召直西省。累迁中领军。太清三年卒。年七十三。〉

　　【还东田宅赠朋离诗】

　　应生背芒说。石子河阳文。虽有遨游美。终非沮溺群。曰余今卜筑。兼以隔嚣纷。池入东陂水。窗引北严云。槿篱集田鹭。茅檐带野芬。原隰何逦迤。山泽共氛氲。苍苍松树合。耿耿樵路分。朝兴候崖晚。暮坐极林曛。恁高眺虹霓。临下瞰耕耘。岂直娱衰暮。兼得慰殷勤。怀劳犹未弭。独有望夫君。

　　【田饮引】

　　卜田宇兮京之阳。面清洛兮背修邙。属风林之萧瑟。值寒野之苍茫。鹏纷纷而聚散。鸿冥冥而远翔。酒沈兮俱发。云沸兮波扬。岂味薄於东鲁。鄙密甜于南湘。於是客有不速。朋自远方。临清池而涤器。辟山牖而飞觞。促膝兮道故。久要不兮忘。间谈希夷之理。或赋连翩之章。

　　张嵊

　　〈嵊。字四山。吴郡人。起家秘书郎。累迁为吴兴太守。太清三年。举兵击侯景。为景所杀。年六十二。〉

　　【短箫诗】

　　促柱弦始繁。短萧吹初亮。舞袖拂长席。钟音由虡飏。已落檐瓦间。复绕梁尘上。时属清夏阴。恩晖亦非望。

　　张缵

　　〈缵。字伯绪。仕梁为秘书郎。迁太子舍人。历南兰太守、度支尚书、吴兴太守。改湘川刺史。太清三年为萧詧所杀。年五十一。〉

　　【大言应令诗】

　　河流既竭。日月俱腾。罝罗微物。动落云鹏。

　　【细言应令诗】

　　遨游蚁目辨轻尘。蚊睫成宇虱如轮。

　　【侍宴饯东阳太守萧子云应令诗】

　　仲月发初阳。轻寒带春序。渌池解馀冻。丹霞霁新雨。良守谒承明。徂舟戒

　　兰渚。皇储惜将迈。金樽留宴醑。

　　殷钧

　　〈一作均。字季和。陈郡长平人。历东宫学士、国子祭酒。〉

　　【大言应令诗】

　　噫气为风。挥汗成雨。聊灼戴山龟。欲持探邃古。

　　【细言应令诗】

　　泛舟毛滴海。为政蜗牛国。逍遥轻尘上。指辰问南北。

　　王伟

　　〈伟。陈留人。仕魏为侯景行台左丞。景入京师。大宝元年迁为中书监。二年为尚书左仆射。景败。禽送江陵付诛。〉

　　【狱中赠人诗】

　　

　　赵壹能为赋。邹阳解献书。何惜西江水。不救辙中鱼。

　　【在渭阳赋诗】

　　

　　平明听战鼓。薄暮叙存亡。楚汉方龙斗。秦关陈未央。  
　 



　　刘孝威

　　〈孝威。字孝威。孝胜弟。初为晋安法曹。除太子洗马。累迁中舍人、庶子率更令。太清中。迁中庶子。兼通事舍人。太清三年。侯景之乱。孝威於围中得出。西上至安陆卒。有集十卷。〉

　　【乐府】

　　【钓竿篇】

　　钓舟画彩鹢。渔子服冰纨。金辖茱萸网。银钩翡翠竿。敛桡随水脉。急桨渡江湍。湍长自不辞。前浦有佳期。船交桡影合。浦深鱼出迟。荷根时触饵。菱芒乍罥丝。莲度江南手。衣渝京兆眉。垂竿自有乐。谁能为太师。

　　【陇头水】

　　从军戍陇头。陇水带沙流。时观胡骑饮。常为汉国羞。衅妻成两剑。杀子祀双钩。顿取楼兰颈。就解郅支裘。勿令如李广。功多遂不酬。

　　【骢马驱】

　　十五官期门。二十屯边徼。犀羁玉镂鞍。宝刀金错鞘。一随骢马驱。分受青蝇吊。且令都护知。愿被将军照。誓使毡衣乡。扫地无遗噍。

　　【公无渡河】

　　请公无渡河。河广风威厉。樯偃落金乌。舟倾没犀枻。绀盖空严祠。白马徒生祭。衔石伤寡心。崩城掩孀袂。剑飞犹共水。魂沈理俱逝。君为川后臣。妾作江妃娣。

　　【塘上行苦辛篇】

　　蒲生伊何陈。曲中多苦辛。黄金坐销铄。白玉遂淄磷。裂衣工毁嫡。掩袖切谗新。嫌威迹易已。爱去理难申。秦云犹变色。鲁日尚回轮。妾歌已肠断。君心终未亲。

　　【东西门行】

　　广津寒欲歇。联樯密缆收。六高匝近岫。江阔少方舟。饯泪留神眷。离欷切私俦。伫变齐儿俗。当传楚献囚。徒然颁并命。只恧思如抽。

　　【怨诗】

　　退宠辞金屋。见谴斥甘泉。枕席秋风起。房栊明月悬。烛避窗中影。香回炉上烟。丹庭斜草径。素壁点苔钱。歌起蒲生曲。乐奏下山弦。新声昔广宴。馀杯今自传。王嫱向绝漠。宗女入祁连。雁书犹未返。角马无归年。昭台有媵御。曾坂无弃捐。后薪随复积。前鱼谁更怜。

　　【采莲曲】

　　金桨木兰船。戏采江南莲。莲香隔浦渡。荷叶满江鲜。房垂易入手。柄曲自临盘。露花时湿钏。风茎乍拂钿。

　　【小临海】

　　碣石望山海。留连降尊极。秦帝枉钩陈。汉家增礼秩。石桥终不成。桑田竟难测。蜃气远生楼。鲛人近潜织。空劳帝女填。讵动波神色。

　　【思归引】

　　胡地凭良马。怀骄负汉恩。甘泉烽火入。回中宫室燔。锦车劳远驾。绣衣疲屡奔。贰师已丧律。都尉亦销魂。龙堆求援急。狐塞请先屯。枥下驱双骏。腰边带两鞬。乘障无期限。思归安可论。

　　【妾薄命篇】

　　去年从越障。今岁没胡庭。严霜封碣石。惊沙暗井陉。玉篸久落鬓。罗衣长挂屏。浴蚕思漆水。条桑忆郑坰。寄书朝鲜吏。留钏武安亭。勿言戎夏隔。但令心契冥。不见酆城剑。千祀复同形。

　　【斗鸡篇】

　　丹鸡翠翼张。妒敌复专场。翅中含芥粉。距外耀金芒。气逾上党烈。名贵下韝良。祭桥愁魏后。食跖忌齐王。愿赐淮南药。一使云间翔。

　　【结客少年场行】

　　少年本六郡。遨游遍五都。插腰铜匕首。障日锦屠苏。鸷羽装银镝。犀胶饰象弧。近发连双兔。高弯落九乌。边城多警急。节使满郊衢。居延箭箙尽。疏勒井泉枯。正蒙都护接。保由惮险途。千金募恶少。一挥擒骨都。勇馀聊蹴踘。战罢暂投壶。昔为北方将。今为南面孤。邦君行负弩。县令且前驱。

　　【行行且游猎篇】

　　之罘讲射所。上林娱猎场。选徒骄楚客。召狩讠夸胡王。罕车已戒道。风乌复起行。佽飞具矰缴。材官命蹶张。高罝掩月兔。劲矢射天狼。蹠地不遑逸。排虚岂及翔。日暮勾陈转。风清铙吹飏。归来宴平乐。宁肯滞禽荒。

　　【雀乳空井中】

　　远去条支国。心知汉德休。聊栖丞相府。过令黄霸羞。挟子须闲地。空井共寻求。辘轳丝绠绝。桔槔冬藓周。将怜羽翼张。谁辞各背游。

　　【半渡溪】

　　本厕偏伍伴。一战殄凶渠。制赐文犀节。驿报紫泥书。入营陈御盖。还家乘紫车。皇恩知已重。丹心恨不纾。渡泸且不畏。凌溪嗟有馀。

　　【独不见】

　　夫婿结缨簪。偏蒙汉宠深。中人引卧内。副车游上林。绶染琅琊草。蝉铸武威金。分家移甲第。留妾住河阴。独寝鸳鸯被。自理凤凰琴。谁怜双玉箸。流面复流襟。

　　【行幸甘泉宫歌】

　　汉家迎夏华。避暑甘泉宫。栈车鸣里鼓。驷马驾相风。校尉乌桓骑。待制楼烦弓。后旌犹五柞。前笳度九嵕。才人豹尾内。御酒属车中。辇回百子阁。扇动七轮风。鸣钟休卫士。披图召后宫。材官促校猎。凉秋戏射熊。

　　【箜篌谣】

　　结交在相得。骨肉何必亲。甘言无忠实。世薄多苏秦。从风暂靡草。富贵上昇天。不见山巅树。摧扤下为薪。岂甘井中泥。上出作埃尘。

　　【骢马驱】

　　翩翩骢马驱。横行复斜趋。先救辽城危。后拂燕山雾。风伤易水湄。日入陇西树。未得报君恩。联翩终不住。

　　【和王竟陵爱妾换马】

　　骢马出楼兰。一步九盘桓。小史赎金络。良工送玉鞍。龙骖来甚易。乌孙去实难。麟胶妾犹有。请为急弦弹。

　　【拟古应教】

　　

　　双栖翡翠两鸳鸯。巫云洛月乍相望。谁家妖冶折花枝。蛾眉睇使情移。青铺绿琐琉璃扉。琼筵玉笥金缕衣。美人年几可十馀。含羞转笑敛风裾。珠丸出弹不可追。空留可怜持与谁。

　　【鸡鸣篇】

　　塒鸡识将曙。长鸣高树巅。啄叶疑彰羽。排花强欲前。意气多惊举。飘扬独无侣。陈思助斗协狸膏。郈昭妒敌安金距。丹山可爱有凤凰。金门飞舞有鸳鸯。何如五德美。岂胜千里翔。

　　【乌生八九子】

　　城上乌。一年生九雏。枝轻巢本狭。风多叶早枯。氄毛不相暖。张翼强相呼。金柝猜鹰鸷隼无由逐。永愿共栖曾氏冠。同瑞周王屋。莫啼城上寒。犹贤野中宿。羽成翮备各西东。丁年赋命有穷通。不见高飞帝辇侧。远托日轮中。尚逢王吉箭。犹婴后羿弓。岂如变彩救燕质。入梦祚昭公。流声表师退。集幕示营空。灵台已铸像。流苏时候风。

　　【蜀道难】

　　玉垒高无极。铜梁不可攀。双流逆巇道。九坂涩阳关。邓侯策马度。王生敛辔还。敛辔惧身尤。叱驭奉王猷。若悋千金重。谁为万里侯。戏马吞珠界。扬舲濯锦流。沈犀厌怪水。握镜表灵丘。禺山金碧有光辉。迁亭车马尚轻肥。弥想王褒拥节反。更忆相如乘传归。君平子云阒不嗣。江汉英灵信已衰。

　　【诗】

　　【重光诗】

　　

　　赫赫重光。明明二圣。帝作储述。礼和乐正。中衢置樽。高堂悬镜。其酌不穷。其明逾盛。德音孔昭。民胥攸咏。明明二圣。赫赫重光。风神洒落。容止汪洋。瞻彼谈扇。载抑载扬。何斯天辩。如圭如璋。颜闵函席。游夏升堂。以卿以士。惟公惟王。思媚储后。顾哉乐康。芃芃黍苗。阴雨膏之。诜诜缨冕。储王道之。道之以礼。齐之以仁。礼则穷神。言则穷神。训于四国。覃于万民。

　　【侍宴乐游林光殿曲水诗】

　　蒸哉轩顼。赫矣尧心。女娲补石。重华累金。汤罗禹扇。羲瑟农琴。皇乎备矣。受命君临。试舟五反。和乐九成。钩楯秘戏。协律新声。丹柸水激。缝彩葩荣。天吴还往。海若逢迎。

　　【奉和简文帝太子应令诗】

　　太子天下本。元良万国贞。周朝推上嗣。汉代纪重明。前星涵瑞彩。洊雷扬远声。三善传乐正。百行纪司成。九流遍已辨。七经咸所精。博闻强子政。高才陵长卿。礼遵逾屈已。德盛益卑情。仙气贻钟相。儒道推桓荣。延贤博望苑。视膳长安城。园绮随金辂。浮丘侍玉笙。智囊前敛笏。端士后垂缨。九仙良所重。四海更谁倾。班输同策乘。甲馆齐蓬瀛。

　　【三日侍皇太子曲水宴诗】

　　二龙巡夏代。八骏驭周朝。豫游光帝则。乐饮盛民谣。皇储遵洛禊。滥觞追灞桥。掌祓开神篽。司马动銮镳。周旗交采眊。晋鼓杂清箫。旌宫临广隰。藻卫烁严椒。兰樽沿曲岸。灵若溯回潮。

　　【奉和六月壬年应令诗】

　　玄圃栖金碧。灵涧挹琨瑶。筑山图碣岫。穿池控海潮。雷奔石鲸动。水阔牵牛遥。乘鼋犹怯渡。鞭石讵成桥。岸崩下生窟。壁峭上干霄。噪蛙常独沸。游鱼或自跳。荒径横临浦。空舟斜插桡。愁鸱集古树。白鹭隐青苗。神心重丘壑。散步怀渔樵。石累元卿径。枝挂许由瓢。伊臣本寂寞。由来畏市朝。为贪止山水。所竞惟逍遥。寄言周伯况。劳君擅縠绡。

　　【登覆舟山望湖北诗】

　　紫川通太液。丹岑连少华。堂皇更隐映。松灌杂交加。荇蒲浮新叶。渔舟绕落花。浴童竞浅岸。漂女择平沙。极望伤春目。回车归狭斜。

　　【帆渡吉阳洲诗】

　　江风凌晓急。钲鼓候晨催。幸息榜人唱。聊望高帆开。联村倏忽尽。循汀俄顷回。疑是傍洲退。似觉前山来。将与图南竞。谁云劳溯洄。

　　【出新林诗】

　　芒山眡洛邑。函谷望秦京。遥分承露掌。远见长安城。故乡已可识。游子必劳情。雾罢前林见。风息涌川平。坐观暮潮落。渐见夕烟生。无由一羽化。徒想御风轻。

　　【鄀】县遇见人织率尔寄妇诗

　　妖姬含怨情。织素起秋声。度梭环玉动。踏蹑佩珠鸣。经稀疑杼涩。纬断恨丝轻。葡萄始欲罢。鸳鸯犹未成。云栋共徘徊。纱窗相向开。窗疏眉语度。纱轻眼笑来。昽昽隔浅纱。的的见妆华。镂玉同心藕。杂宝连枝花。红衫向后结。金簪临鬓斜。机顶挂流苏。机旁垂结珠。青丝引伏兔。黄金绕鹿卢。艳彩裾边出。芳脂口上渝。百城交问遗。五马共踟蹰。直为闺中人。守故不要新。梦啼渍花枕。觉泪湿罗巾。独眠真自难。重衾犹觉寒。愈忆凝脂暖。弥想横陈欢。行驱金络骑。归就城南端。城南稍有期。想子亦劳思。罗襦久应罢。花钗堪更治。新妆莫点黛。余还自画眉。

　　【侍宴赋得龙沙宵月明诗】

　　鹊飞空绕树。月轮殊未圆。嫦娥望不出。桂枝犹隐残。落照移楼影。浮光动暂澜。枥马悲笳吹。城乌啼塞寒。传闻机杼妾。愁余衣服单。当秋络已脆。衔啼织复难。敛眉虽不乐。舞剑强为欢。请谢函关吏。行当封一丸。

　　【奉和晚日诗】

　　虬檐挂珠箔。虹梁卷霜绡。迷迭涵香长。芙蓉逐浪摇。飞轮搏羽扇。翻车引落潮。甘泉推激水。迎风惭远飙。寄言王待诏。因声张子侨。吾君安已乐。无劳诵洞箫。

　　【和皇太子春林晚雨诗】

　　云树交为密。雨日共成虹。雷舒长男气。枝摇少女风。叶珠随滴水。檐绳下溜空。蝶濡飞不飏。花沾色更红。明离信养德。能事毕春宫。谁堪偶凤吹。唯有浮丘公。

　　【行还值雨又为清道所驻诗】

　　齐楚磐石贵。韩吴异姓王。俱乘早朝罢。相随出建章。喧呼惊里闬。叫咷骇康庄。阜驺同隼击。青橐似鹰扬。掖门南北远。复道东西长。幡旗争络绎。官骑郁相望。微风生棨传。轻雨润帷裳。油衣分竞道。小盖列成行。八舍便繁密。五营舆服光。回车避司隶。俄轩揖内郎。况余白屋士。自依卑路傍。日月虽临照。仄陋难明敭。早荣羞日及。晚知惭豫章。徒抱凌云志。终愧摩天翔。安能久沦辱。图南会有方。

　　【望雨诗】

　　清阴荡暄浊。飞雨入阶廊。瞻空乱无绪。望霤耿成行。交枝含晓润。杂叶带新光。浮芥离还聚。沿沤灭复张。浴禽飘落毳。风荇散馀香。璚绡挂绣幕。

　　象簟列华床。侍童拂羽扇。厨人奉滥浆。寄言楚台客。雄风讵独凉。

　　【苦暑诗】

　　暮日苦炎溽。迁坐接阶廊。月丽姮娥影。星含织女光。栖禽动夜竹。流萤出暗墙。香盘糅鲜粉。雕壶承玉浆。白羽徒垂握。绿水自周堂。弱纨犹觉重。纤絺尚少凉。弄风思汉朔。戏雨忆吴王。玄冰术难验。赤道漏犹长。谁能更吹律。还令黍谷凉。

　　【奉和逐凉诗】

　　钟鸣夜未央。避暑起徬徨。长河似曳素。明星若散珰。倚严欣石冷。临池爱水凉。月纤张敞画。荷妖韩寿香。对此游清夜。何劳娱洞房。

　　【望栖乌诗】

　　夕乌飞参差。单雄杂寡雌。联翩归叶里。出没噪林垂。争栖时易树。惊飞忽度枝。虽无系书重。亦有含缨疲。以兹憔悴力。重逢轻薄儿。珠丸苏合弹。金缴青丝縻。

　　岂意翩翾羽。遂免更羸危。入怀欣得地。依林窃愿知。

　　【和简文帝卧疾诗】

　　玉躬耗寒暑。群望崇圭璧。仁祀盛黄缣。礼坛优绀席。惫均楚疾愈。俄同宋年益。岂劳诵赋臣。宁用观涛客。

　　【赋得曲涧诗】

　　涧流急易转。溪竹暗难开。近楼俄已失。前洲忽复回。石岸生寒藓。沈根渍水苔。菱舟失道去。归凫迷径来。

　　【奉和湘东王应令诗二首】

　　【春宵】

　　花开人不归。节暖衣须变。回钗挂反环。拭泪绳春线。今夜月轮圆。胡兵必应战。

　　【冬晓】

　　妾家边洛城。惯识晓钟声。钟声犹未尽。汉使报应行。天寒砚冰冻。心悲书不成。

　　【咏织女诗】

　　金钿已照耀。白日未蹉跎。欲待黄昏至。含娇渡浅河。

　　【七夕穿针诗】

　　缕乱恐风来。衫轻羞指现。故穿双眼针。特缝合欢扇。

　　【九日酌菊酒诗】

　　露花疑始摘。罗衣似适薰。馀杯度不取。欲持娇使君。

　　【赋得鸣朄应令诗】

　　杂扇虽俱敛。交行忿自分。转袖时绕腕。扬履自开裙。

　　【和定襄侯初笄诗】

　　合鬟仍昔发。略鬓即前丝。从今一梳罢。无复更萦时。

　　【古体杂意诗】

　　朝日大风霜。寄事是交伤。叶落枝柯净。当自起棋张。

　　【咏佳丽诗】

　　可怜将可念。可念直千金。唯言有一恨。恨不遂人心。

　　【望隔墙花诗】

　　隔墙花半隐。犹见动花枝。当由美人摘。讵止春风吹。

　　【枯叶竹诗】

　　枯杨犹更绿。卧柳尚还生。勿嫌凤不至。终当待圣明。

　　【和帘里烛诗】

　　开关帘影出。参差风焰斜。浮光烛绮带。凝滴汙垂花。

　　【咏剪彩花诗二首】

　　叶舒非渐大。花发是初开。无论人讶似。蜂见也争来。

　　浅深依树色。舒卷听人裁。假令春色度。经著手中开。

　　【禊饮嘉乐殿咏曲水中烛影诗】

　　火浣花心犹未长。金枝密焰已流芳。芙蓉池畔涵停影。桃花水脉引行光。

　　【赋得香出衣诗】

　　香出衣。步近气逾飞。博山登高用邺锦。含情动靥比洛妃。香缨麝带缝金缕。琼花玉胜缀珠徽。苏合故年微恨歇。都梁路远恐非新。犹贤汉君芳千里。尚笑荀令止三旬。  
　 


　　萧子云

　　〈子云。字景乔。子显弟。齐建武四年。封新浦县侯。梁天监初。迁丹阳郡丞。大通三年。复迁临川内史。还除散骑常侍。历侍中、国子祭酒。出为东阳在守。太清三年。侯景乱。奔晋陵卒。有《晋书》百二十卷、东宫新纪二十卷、集十九卷。〉

　　【东郊望春詶王建安隽晚游诗】

　　金塘绿泉满。上园梨蕊落。蛱蝶恋残花。黄莺对妖萼。芳菲满郊甸。惠风生兰薄。子家冠盖里。我馆幽栖郭。绿杨垂长溪。便桥限清洛。相去能几许。一水终疏索。

　　【赠海法师游甑山诗】

　　真心好丘壑。偏悦幽栖人。忽闻甑山旅。万里自相亲。泬寥晚霖霁。重叠晴云新。秋至蝉鸣柳。风高露起尘。动余忆山思。惆怅惜荷巾。

　　【落日郡西齐望海山诗】

　　渔舟暮出浦。汉女采莲归。夕云向山合。水鸟望田飞。蝉鸣早秋至。蕙草无芳菲。故隐天山北。梦想日依依。

　　【寒夜直坊】忆袁三公诗

　　滴滴雨鸣阶。愔愔兹夜静。风落宣猷树。寒凋承光屏。高帷晓独垂。华烛夜空冷。所思不相见。方知寒漏永。

　　【赠吴均诗】

　　欲知健少年。本来最轻黠。绿沈弓项纵。紫艾刀横拔。谁持命要宠。宁知敌可杀。有功终不言。明君自应察。

　　【春思诗】

　　春风荡罗帐。馀花落镜奁。池荷正卷叶。庭柳复垂檐。竹柏君自改。团扇妾方嫌。谁能怜故素。终为泣新缣。

　　萧子晖

　　〈子晖。字景光。子云弟。起家员外散骑侍郎。累迁至骠骑长史。有集九卷。〉

　　【春宵诗】

　　夜夜妾偏栖。百花含露低。虫声绕春岸。月色思空闺。传语长安驿。辛苦寄辽西。

　　【冬晓诗】

　　步栏光欲通。曙鸟向西东。烛灭传馀气。帷香开晓风。繁花无处尽。还销寒镜中。

　　【应教使君春游诗】

　　上林看草色。河桥望日晖。洛阳城闭晚。金鞍横路归。

　　【陇头水】

　　天寒陇水急。散漫俱分泻。北注徂黄龙。东流会白马。

　　何敬容

　　〈敬容。字国礼。庐江人。尚齐武安女。拜驸马都尉。入梁。累迁尚书令。参选事。太清三年卒。〉

　　【咏舞诗】

　　因风且一顾。扬袂隐双蛾。曲终情未已。含睇目增波。

　　伏挺

　　〈挺。字士操。一云士标。平昌安丘人。为五言诗善效康乐体。天监中。除中军参军。迁侍御史。侯景乱中卒。有迩说十卷、集二十卷。〉

　　【行舟值早雾诗】

　　水雾杂山烟。冥冥不见天。听猿方忖岫。闻濑始知川。渔人惑澳浦。行舟迷溯沿。日中氛霭尽。空水共澄鲜。

　　江从简

　　〈从简。济阳考城人。位司徒从事中郎。侯景乱。为任约所害。〉

　　【采莲讽】

　　

　　欲持荷作柱。荷弱不胜梁。欲持荷作镜。荷暗本无光。

　　刘邈

　　〈邈。彭城人。曾为侯景所得。景攻台城不克。邈劝景乞和全师。景然之。〉

　　【折杨柳】

　　高楼十载别。杨柳擢丝枝。摘叶惊开驶。攀条恨久离。年年阻音息。月月减容仪。春来谁不望。相思君自知。

　　【万山见采桑人诗】

　　倡妾不胜愁。结束下青楼。逐伴西蚕路。相携南陌头。叶尽时移树。枝高乍易钩。丝绳挂且脱。金笼写复收。蚕饥日已暮。讵为使君留。

　　【见人织聊为之咏】

　　纤纤运玉指。脉脉正蛾眉。振蹑开交缕。停梭续断丝。檐花照初月。洞户垂朱帷。弄机行掩泪。翻令织素迟。

　　【秋闺诗】

　　萤飞绮窗外。妾思霍将军。灯前量兽锦。檐下织花纹。坠露如轻雨。长河似薄云。秋还百种事。衣成未暇薰。

　　徐摛

　　〈摛。字士秀。一字士缋。东海郯人。天监中为晋安王侍读。王为皇太子。转家令。出为新安太守。还为中庶子。除太子左卫率。大宝元年。简文帝即位。授左卫将军。不拜卒。年七十八。擒文体既别。及为家令。所撰篇什。东宫尽学之。遂有宫体诗之号。〉

　　【胡无人行】

　　列楹登鲁殿。拥絮拭胡妆。犹将汉闺曲。谁忍奏毡房。遥忆甘泉夜。暗泪断人肠。

　　【咏笔诗】

　　本自灵山出。名因瑞草传。纤端奉积润。弱质散芳烟。直写飞蓬牒。横承落絮篇。一逢提握重。宁忆仲升捐。

　　【咏橘诗】

　　丽树标江浦。结翠似芳兰。焜煌玉衡散。照曜金衣丹。愧以无雕饰。徒然登玉盘。

　　【坏桥诗】

　　匝栏生暗藓。覆板没鱼衣。岸曲斜梁阻。何时香步归。

　　【赋得帘尘诗】

　　朝逐珠胎卷。夜傍玉钩垂。恒教罗袖拂。不分秋风吹。

　　刘孝仪

　　〈孝仪。字子仪。本名潜。字孝仪。孝绰之弟。天监五年。举秀才。累迁尚书殿中郎。补太子洗马。出为阳羡令。擢建康令。大同中为中书郎。历司徒右长史、尚书左丞、御史右丞、临海太守。中大同初。入守都官尚书。太清初。出为豫章内史。侯景逼建业。孝仪遣子励率兵入援。及宫城陷落。失郡。大宝元年病卒。时年六十七。有集二十卷。〉

　　【从军行】

　　冠军亲挟射。长平自合围。木落雕弓燥。气秋征马肥。贤王皆屈膝。幕府复申威。何谓从军乐。往返速如飞。

　　【和昭明太子钟山解讲诗】

　　诏乐临东序。时驾出西园。虽穷理游盛。终为尘俗喧。岂如弘七觉。扬鸾启四门。夜气清箫管。晓阵烁郊原。山风乱采眊。初晃丽文辕。林开前骑骋。迳曲羽旄屯。烟壁浮青翠。石濑响飞奔。回舆下重阁。降道访真源。谈空匹泉涌。缀藻迈弦繁。轻生逢遇误。并作辈龙鹓。顾已同偏爵。何用挹衢樽。

　　【和简文帝赛汉高庙诗】

　　珪币崇明祀。牲樽礼贵神。风惊如集庙。光至似来陈。徘徊灵驾入。叫咷倡歌新。将言非为己。致敬乃祈民。多才与多事。今古独为邻。

　　【行过康王故第苑诗】

　　入梁逢故苑。度薛见馀宫。尚识招贤阁。犹怀爱士风。灵光一超远。衡馆亦蒙笼。洞门馀旧色。甘棠留故丛。送禽悲不去。过客慕难穷。池竹徒如在。林堂暧已空。远桥隔树出。迥涧隐岸通。芳流小山桂。尘起大王风。具物咸如此。是地感余衷。空想陵前剑。徒悲垄上童。

　　【闺怨诗】

　　本无金屋宠。长作玉阶悲。一乖西北丽。宁复城南期。永巷愁无歇。应门闭有时。空劳织素巧。徒为团扇词。匡床终不共。何由横自私。

　　【帆渡吉阳洲诗】

　　扬帆乘浪华。操鼓要风力。近树儵而遐。遥山俄已逼。欲比惊龙制。将顿阳乌翼。客行悲道远。唯须前路极。

　　【咏箫诗】

　　危声合鼓吹。绝弄混笙篪。管饶知气促。钗动觉唇移。箫史安为贵。能令秦女随。

　　【咏织女诗】

　　金钿已照曜。白日未蹉跎。欲待黄昏后。含娇渡浅河。

　　【咏石莲诗】

　　莲名堪百万。石姓重千金。不解无情物。那得似人心。

　　【和咏舞诗】

　　回履裾香散。飘衫钿响传。低钗依促管。曼睇入繁弦。

　　【又和】

　　转袖随歌发。顿履赴弦馀。度行过接手。回身乍敛裾。

　　【舞就行诗】

　　依歌移弱步。傍烛艳新妆。徐来翻应节。乱去反成行。

　　萧子范

　　〈子范。字景则。齐豫章王嶷之子。永明中。封祁阳县侯。除太子洗马。梁受禅。例降爵为子。历后军记室参军、司徒主簿。出为建安太守。迁南平王从事中郎、临贺王长史。出为始兴内史。迁秘书监。大宝元年。召为光禄大夫。不拜卒。年六十四。有千字文一卷、集十二卷。〉

　　【罗敷行】

　　城南日半上。微步弄妖姿。含情动燕俗。顾景笑齐眉。不忧桑叶尽。还意畏蚕饥。春风若有顾。惟愿落花迟。

　　【夏夜独坐诗】

　　节序值徂炎。兹宵在三伏。凭轩伫凉气。中筵倦烦燠。寂寞对空窗。

　　清疏临夜行。虫音乱阶草。萤光绕庭木。帘月度斜辉。风光起馀馥。一伤年志罢。长嗟逝波速。

　　【东亭极望诗】

　　晚流稍东急。暝景促西晖。水鸟衔鱼上。莲舟拂芰归。郊原共超远。林野杂依菲。从君采萝葛。宁复想轻肥。

　　【春望古意诗】

　　光景斜汉宫。横梁照采虹。春情寄柳色。鸟语出梅中。氛氲门里思。逶迤水上风。落花徒入户。何解妾床空。

　　【望秋月诗】

　　河汉东西阴。清光此夜出。入帐华珠被。斜筵照宝瑟。霜惨庭上兰。风鸣檐下橘。独见伤心者。孤灯坐幽室。

　　【落花诗】

　　绿叶生半长。繁英早自香。因风乱胡蝶。未落隐鹂黄。飞来入斗帐。吹去上牙床。非是迎冬质。宁可值秋霜。

　　【夜听雁诗】

　　天月广庭辉。游雁犯霜飞。连翩辞朔气。嘹泪独南归。夜长寒复静。灯光暧欲微。凄凄不可听。何况触愁机。

　　【后堂听蝉诗】

　　试逐微风远。聊随夏叶繁。轻飞避楚雀。饮露入吴园。流音绕丛藿。馀响切高轩。借问边城客。伤情宁可言。

　　【入元襄王第诗】

　　伏轼窥东苑。收泪下玉桥。昔时方毂处。於今共寂寥。夹池犹袅袅。仙榭尚迢迢。一同西靡柏。徒思芳树萧。

　　【歌】

　　井上李兮随风标。垂翠帷兮夜难晓。独处廓兮心悄悄。怀素缕之双针。愿因之於三鸟。

　　武陵王萧纪

　　〈纪。字世询。武帝第八子。天监中。封武陵郡王、扬州刺史。复为益州刺史。侯景乱。不赴援。僣号於蜀。改元大正。太清五年。众溃。为元帝将樊猛所杀。年四十六。有集八卷。〉

　　【同萧长史看妓】

　　燕姬奏妙舞。郑女发清歌。回羞出曼脸。送态入嚬蛾。宁殊值行雨。讵减见凌波。想君愁日暮。应羡鲁阳戈。

　　【和湘东王夜梦应令诗】

　　昨夜梦君归。贱妾下鸣机。悬知意气薄。不着去时衣。故言如梦里。赖得雁书飞。

　　【晓思诗】

　　晨禽争学啭。朝花乱欲开。炉烟入斗帐。屏风隐镜台。红妆随泪尽。荡子保时回。

　　【明君词】

　　塞外无春色。边城有风霜。谁堪览明镜。持许照红妆。

　　【闺妾寄征人】

　　敛色金星聚。萦悲玉箸流。愿君看海气。忆妾上高楼。

　　【咏鹊】

　　欲避新枝滑。还向故巢飞。今朝听声喜。家信必应归。  
　 



　　梁简文帝萧纲

　　〈纲。字世缵。武帝第三子。天监六年。封晋安王。历南兖州刺史、丹阳尹、荆州刺史、江州刺史。普通中。历南徐州刺史。中大通初。徵为扬州刺史。三年五月。立为皇太子。太清三年五月即位。明年。改元大宝。太清五年为侯景所弑。年四十九。追谥曰简文皇帝。有集八十五卷。〉

　　【乐府】

　　【上之回】

　　前旆拂回中。后车临桂宫。轻丝驻云罕。春色绕川风。桃林方灼灼。柳路日曈曈。笳声骇胡骑。清磬詟山戎。微臣今拜手。愿帝永无穷。

　　【采桑】

　　春色映空来。先发院边梅。细萍重叠长。新花历乱开。连珂往淇上。接幰至丛台。丛台可怜妾。当窗望飞蝶。忌趺行衫领。熨斗成褫摄。下床着珠佩。捉镜安花镊。薄晚畏蚕饥。竞采春桑叶。寄语采桑伴。讶今春日短。枝高攀不及。叶细笼难满。年年将使君。历乱遣相闻。欲知琴里意。还赠锦中文。何当照梁日。还作入山云。重门皆已闭。方知留客袂。可怜黄金络。复以青丝系。必也为人时。谁令畏夫婿。

　　【乐府三首】

　　【蜀国弦歌篇十韵】

　　铜梁指斜谷。剑道望中区。通星上分野。作固下为都。雅歌因良宋。妙舞自巴渝。阳城嬉乐所。剑骑郁相趋。五妇行难至。百两好游娱。牲祈望帝祀。酒酹蜀侯姝。江妃纳重聘。卓女爱将雏。停弦时击爪。息吹更治朱。脱衫湔锦浪。回扇避阳乌。闻君握节返。贱妾下城隅。

　　【艳歌篇十八韵】

　　凌晨光景丽。倡女凤楼中。前瞻削成小。傍望卷旌空。分妆间浅靥。绕脸傅斜红。张琴未调轸。饮吹不至终。自知心所爱。出入仕秦宫。谁言连尹屈。更是莫敖通。轻轺缀皂盖。飞辔轹云骢。金鞍随系尾。衔璅映缠鬃。戈镂荆山玉。剑饰丹阳铜。左把苏合弹。旁持大屈弓。控弦因鹊血。挽强用牛螉。弋猎多登陇。酣歌每入丰。晖晖隐落日。冉冉还房栊。灯生阳燧火。尘散鲤鱼风。流苏时下帐。象簟复韬筒。雾暗窗前柳。寒疏井上桐。女萝托松际。甘瓜蔓井东。拳拳恃君爱。岁暮望无穷。

　　【妾薄命篇十韵】

　　名都多丽质。本自恃容姿。荡子行未至。秋胡无定期。玉貌歇红脸。长颦串翠眉。奁镜迷朝色。缝针脆故丝。本异摇舟咎。何关窃席疑。生离谁拊背。溘死讵来迟。王嫱貌本绝。踉跄入毡帷。卢姬嫁日晚。非复少年时。转山犹可遂。乌白望难期。妾心徒自苦。旁人会见嗤。

　　【君子行】

　　君子怀琬琰。不使涅尘淄。从容子云阁。寂寞仲舒帷。多谢悠悠子。管窥良可悲。

　　【从军行】

　　贰师惜善马。楼兰贪汉财。前年出右地。今岁讨轮台。鱼云望旗聚。龙沙随阵开。冰城朝浴铁。地道夜衔枚。将军号令密。天子玺书催。保时反旧里。遥见下机来。

　　云中亭障羽檄惊。甘泉烽火通夜明。贰师将军新筑营。嫖姚校尉初出征。复有山西将。绝世爱雄名。三门应遁甲。五垒学神兵。白云随阵色。苍山答鼓声。逦迤观鹅翼。参差睹雁行。先平小月阵。去灭大宛城。善马还长乐。黄金付水衡。小妇赵人能鼓瑟。侍婢初笄解郑声。庭前柳絮飞已合。必应红妆起见迎。

　　【长安有狭斜行】

　　长安有径少。涂径不通舆。道逢双总丱。扶轮问我居。我居青门北。可忆复易寻。大息骞金勒。中息绾黄银。小息始得意。黄头作弄臣。三息俱入门。雅志扬清尘。三息俱上堂。觞肴满四

　　陈。三息俱入户。照耀光容新。大妇舒绮絪。中妇拂罗巾。小妇最容冶。映交易学娇颦。丈人且安坐。清讴出绛唇。

　　【泛舟横大江】

　　

　　沧波白日晖。游子出王畿。旁望重山转。前观远帆稀。广水浮云吹。江风引夜衣。旅雁同洲宿。寒凫夹浦飞。行客谁多病。当念早旋归。

　　【陇西行三首】

　　边秋胡马肥。云中惊寇入。勇气特无侣。轻兵救边急。沙平不见虏。嶂崄还相及。出塞岂成歌。经川未遑汲。乌孙涂更阻。康居路犹涩。月晕抱龙城。星流照马邑。长安路远书不还。宁知征人独伫立。

　　陇西四战地。羽檄岁时闻。护羌拥汉节。校尉立元勋。石门留铁骑。冰城息夜军。洗兵逢骤雨。送阵出黄云。沙长无止泊。水脉屡萦分。当思勒彝鼎。无用想罗裙。

　　悠悠悬旆旌。知向陇西行。减灶驱前马。衔枚进后兵。沙飞朝似幕。云起夜疑城。回山时阻路。绝水亟稽程。往年郅支服。今岁单于平。方欢凯乐盛。飞盖满西京。

　　【雁门太守行三首】

　　轻霜中夜下。黄叶远辞枝。寒苦春难觉。边城秋易知。风急旍旗断。涂长铠马疲。少解孙吴法。家本幽并儿。非关买雁肉。徒劳皇甫规。

　　陇暮风恒急。关寒霜自浓。枥马夜方思。边衣秋未重。潜师夜接战。略地晓摧锋。悲笳动胡塞。高旗出汉墉。勤劳谢功业。清白报迎逢。非须主人赏。宁期定远封。单于如未系。终夜慕前踪。

　　三月杨花合。四月麦秋初。幽州寒食罢。郑国采桑疏。便闻雁门戍。结束事戎车。寄语金闺妾。勿怨寒床虚。。鹅军攻日逐。燕骑荡康居。大宛归善马。小月送降书。

　　【京洛篇】

　　南游偃师县。斜上灞陵东。回瞻龙首堞。遥望德阳宫。重门远照耀。天阁复穹窿。城榜疑复道。树里识松风。黄河入洛水。丹泉绕射熊。夜轮悬素魄。朝光荡碧空。秋霜晓驱雁。春雨暮成虹。曲阳造甲第。高安还禁中。刘苍归作相。窦宪出临戎。此时车马合。兹晨冠盖通。谁知两京盛。欢宴遂无穷。

　　【棹歌行】

　　妾家住湘川。菱歌本自便。风生解刺浪。水深能捉船。叶乱由牵荇。丝飘为折莲。溅妆疑薄汗。沾衣似故湔。浣纱流暂浊。汰锦色还鲜。参同赵飞燕。借问李延年。从来入弦管。讵在棹歌前。

　　【怨歌行】

　　十五颇有馀。日照杏梁初。蛾眉本多嫉。掩鼻特成虚。持此倾城貌。翻为不肖躯。秋风吹海水。寒霜依玉除。月光临户驶。荷花依浪舒。望檐悲双翼。窥沼泣前鱼。苔生履处没。草合行人疏。裂纨伤不尽。归骨恨难祛。早知长信别。不避后园舆。

　　【美女篇】

　　佳丽尽关情。风流最有名。约黄能效月。裁金巧作星。粉光胜玉靓。衫薄拟蝉轻。密态随流脸。娇歌逐软声。朱颜半已醉。微笑隐香屏。

　　【斗鸡篇】

　　欢乐良无已。东郊春可游。百花非一色。新田多异流。龙尾横津汉。车箱起戍楼。玉冠初警敌。芥羽忽猜俦。十日骄既满。九胜势恒遒。脱使田饶见。堪能说鲁侯。

　　【苦热行】

　　六龙骛不息。三伏起炎阳。寝兴烦几案。俯仰倦帏床。滂沱汗似铄。微靡风如汤。洄池愧玉浪。兰殿非含霜。细帘时半卷。轻幌乍横张。云斜花影没。日落荷心香。愿见洪崖井。讵怜河朔觞。

　　【茱萸女】

　　茱萸生狭斜。结子复衔花。遇逢纤手摘。滥得映铅华。杂与鬟簪插。偶逐鬓钿斜。东西争赠玉。纵横来问家。不无夫婿马。空驻使君车。

　　【枣下何纂纂】

　　

　　垂花临碧涧。结翠依丹巘。非直入游宫。兼期值灵苑。落日芳春暮。游人歌吹晚。弱刺引罗衣。朱实凌还幰。且欢洛浦词。无羡安期远。

　　【金】乐歌

　　槐香欲覆井。杨柳正藏鸦。山炉好无比。玉构火窗赊。床头辟绳结。镜上领巾斜。铁镬种梁子。铜枢生枣花。开门抛水柱。城按特言家。

　　【行幸甘泉宫】

　　雉归海水寂。裘来重译通。吉行五十里。随处宿离宫。鼓声恒入地。尘飞上暗空。尚书随豹尾。太史逐相风。铜鸣周国鐩。旗曳楚云虹。幸臣射覆罢。从骑新歌终。董桃拜金紫。贤妻侍禁中。不羡神仙侣。排烟逐驾鸿。

　　【有所思】

　　昔未离长信。金翠奉乘舆。何言人事异。夙昔故恩疏。寂寞锦筵静。玲珑玉殿虚。掩闺泣团扇。罗幌咏蘼芜。

　　【临高台】

　　高台半行云。望望高不极。草树无参差。山河同一色。彷佛洛阳道。道远难别识。玉阶故情人。情来共相忆。

　　【和湘东王横吹曲三首】

　　【折杨柳】

　　杨柳乱成丝。攀折上春时。叶密鸟飞碍。风轻花落迟。城高短箫发。林空画角悲。曲中无别意。并是为相思。

　　【洛阳道】

　　洛阳佳丽所。大道满春光。游童初挟弹。蚕妾始提筐。金鞍照龙马。罗袂拂春桑。玉车争晚入。潘果溢高箱。

　　【紫骝马】

　　贱妾朝下机。正值良人归。青丝悬玉镫。朱汗染香衣。骤急珂弥响。甫多尘乱飞。彫菰幸可荐。故心君莫违。

　　【长安道】

　　神皋开陇右。陆海实西秦。金槌抵长乐。复道向宜春。落花依度幰。垂柳拂行轮。金张及许史。夜夜尚留宾。

　　【江南思二首】

　　江南有妙妓。时则应璿枢。月晕芦灰缺。秋还悬炭枯。含丹和九转。芳树荫千株。何辞天后诮。终是列仙都。

　　桂楫晚应旋。历岸扣轻舷。紫荷擎钓鲤。银筐插短莲。人归浦口暗。那得久回船。

　　【鸡鸣高树颠】

　　碧玉好名倡。夫婿侍中郎。桃花全覆井。金门半隐堂。时欣一来下。复比双鸳鸯。鸡鸣天尚早。东与定未光。

　　【明君词】

　　玉艳光瑶质。金钿婉黛红。一去葡萄观。长别披香宫。秋檐照汉月。愁帐入胡风。妙工偏见诋。无由情恨通。

　　当置酒

　　置酒宴嘉宾。瞩迥临飞观。绝岭隔天馀。长屿横江半。日色花上绮。风光水中乱。三益既葳蕤。四始方葱粲。

　　【咏中妇织流黄】

　　翻花满阶砌。愁人独上机。浮云西北起。孔雀东南飞。调丝时绕腕。易镊乍牵衣。鸣梭逐动钏。红妆映落晖。

　　【艳歌曲】

　　云楣桂成户。飞栋杏为梁。斜窗通蕊气。细隟尘光。裁衣魏后尺。汲水淮南床。青骊暮当返。预使罗裾香。

　　【怨诗】

　　秋风与白团。本自不相安。新人及故爱。意气岂能宽。黄金肘后铃。白玉案前盘。谁堪空对此。还成无岁寒。

　　【采莲曲二首】

　　晚日照空矶。采莲承晚晖。风起湖难度。莲多摘未稀。棹动芙蓉落。船移白鹭飞。荷丝傍绕腕。菱角远牵衣。

　　常闻蕖可爱。采撷欲为裙。叶滑不留綖。心忙无假薰。千春谁与乐。唯有妾随君。

　　【霹雳引】

　　来从东海上。发自南山阳。时闻连鼓响。乍散投壶光。飞车走四瑞。绕电发时祥。令去於斯表。杀来永传芳。

　　【雉朝飞操】

　　晨光照麦畿。平野度春翚。避鹰时耸角。妒垅或斜飞。少年从远役。有恨意多违。不如随荡子。罗袂拂臣衣。

　　【双燕离】

　　双燕有雄雌。照日两差池。衔花落北户。逐蝶上南枝。桂栋本曾宿。虹梁早自窥。愿得长如此。无令双燕离。

　　【贞女引】

　　借问怀春台。百尺凌云雾。北有岁寒松。南临汝贞树。庭花对帷满。隙月依枝度。但使明妾心。无嗟坐迟暮。

　　【龙丘引】

　　龙丘一回首。楚路苍无极。水照弄珠影。云吐阳台色。浦狭村烟度。洲长鸟息游。荡逐归春心。空怜无羽翼。

　　【赋得当垆】

　　十五正团团。流光满上兰。当垆设夜酒。宿客解金鞍。迎来挟瑟易。送别但歌难。欲知心恨急。翻令衣带宽。

　　【昇仙篇】

　　少室堪求道。明光可学仙。丹绘碧林宇。绿玉黄金篇。云车了无辙。风马讵须鞭。灵桃恒可饵。几回三千年。

　　【和人爱妾换马】

　　功名幸多种。何事苦生离。谁言似白玉。定是愧青骊。必取匣中钏。回作饰金羁。真成恨不已。愿得路傍儿。

　　【半路溪】

　　相逢半路溪。隔溪犹不渡。望望判知是。翩翩识行步。摘赠兰泽芳。欲表同心句。先将动旧情。恐君疑妾妒。

　　【拟沈隐侯夜夜曲】

　　霭霭夜中霜。何关向晓光。枕啼常带粉。身眠不着床。兰膏尽更益。薰炉灭复香。但问愁多少。便知夜短长。

　　【独处怨】

　　独处恒多怨。开幕试临风。弹棋镜奁上。傅粉高楼中。自从征马去。音信不曾通。只恐金屏掩。明年已复空。

　　【代乐府三首】

　　【楚妃叹】

　　幽闺情脉脉。漏长宵寂寂。草萤飞夜户。丝虫绕秋壁。薄笑夫为欣。微欢还成戚。金簪鬓下垂。玉箸衣前滴。

　　【新成】安乐宫

　　遥看云雾中。刻桷映丹红。珠帘通晓日。金华拂夜风。欲知歌管处。来过安乐宫。

　　【双桐生空井】

　　

　　季月双桐井。新枝杂旧株。晚叶藏栖凤。朝花拂曙乌。还看西子照。银床系辘轳。

　　【雍州曲三首】

　　【南湖】

　　南湖荇叶浮。复有佳期游。银纶翡翠钩。玉舳芙蓉舟。荷香乱衣麝。桡声随急流。

　　【北渚】

　　岸阴垂柳叶。平江含粉堞。好值城旁人。多逢荡舟妾。绿水溅长袖。浮苔染轻楫。

　　【大堤】

　　宜城断中道。行旅亟留连。出妻工织素。妖姬惯数钱。炊雕留上

　　客。贳酒逐神仙。

　　【赋乐府得大垂手】

　　垂手忽迢迢。飞燕掌中娇。罗衣姿风引。轻带任情摇。讵似长沙地。促舞不回腰。

　　【小垂手】

　　舞女出西秦。蹑影舞阳春。且复小垂手。广袖拂红尘。折腰应两袖。顿足转双巾。蛾眉与曼脸。见此空愁人。

　　【有所伤三首】

　　可叹不可思。可思不可见。馀弦断瑟柱。残朱染歌扇。

　　寂寂暮檐响。黯黯垂帘色。唯有瓴甋苔。如见蜘蛛织。

　　入林看碚礧。春至定无赊。何时一可见。更得似梅花。

　　【蜀道难二首】

　　建平督邮道。鱼复永安宫。若奏巴渝曲。时当君思中。

　　巫山七百里。巴水三回曲。笛声下复高。猿啼

　　【采菱曲】

　　菱花落复含。桑女罢新蚕。桂棹浮星艇。徘徊莲叶南。

　　【别鹤】

　　接翮同发燕。孤飞独向楚。值雪已迷群。惊风复失侣。

　　【生别离】

　　别离四弦声。相思双笛引。一去十三年。复无好音信。

　　【夜夜曲】

　　北斗阑干去。夜夜心独伤。月辉横射枕。灯光半隐床。

　　【春江曲】

　　客行只念路。相争度京口。谁知堤上人。拭泪空摇手。

　　【桃花曲】

　　但使新花艳。得间美人簪。何须论后实。怨结子瑕心。

　　【树中草】

　　幸有青袍色。聊因翠幄凋。虽间珊瑚蒂。非是合欢条。

　　【上留田行】

　　正月土膏初欲发。天马照耀动农祥。田家斗酒群相劳。为歌长安金凤凰。

　　【乌夜啼】

　　绿草庭中望明月。碧玉堂里对金铺。鸣弦捣捩发初异。挑琴欲吹众曲殊。不疑三足朝含影。直言九子夜相呼。羞言独眠枕下泪。托道单栖城上乌。

　　【乌栖曲四首】

　　芙蓉作船丝作纟乍。北斗横天月将落。采桑渡头碍黄河。郎今欲渡畏风波。

　　浮云似帐月成钩。那能夜夜南陌头。宜城酝酒今行熟。停鞍系马暂栖宿。

　　青牛丹毂七香车。可怜今夜宿倡家。倡家高树乌欲栖。罗帏翠帐向君低。

　　织成屏风金屈膝。牛唇玉面灯前出。相看气息望君怜。谁能含羞不自前。

　　【采菊篇】

　　月精丽草散秋株。洛阳少妇绝妍姝。相呼提筐采菊珠。朝起露湿沾罗襦。东方千骑从骊驹。更不下山逢故夫。

　　【东飞伯劳歌二首】

　　翻阶蛱蝶恋花情。容华飞燕相逢迎。谁家总角歧路阴。裁红点翠愁人心。天窗绮井暧徘徊。珠帘玉箧明镜台。可怜年几十三四。工歌巧舞入人意。白日西落杨柳垂。含情弄态两相知。

　　西飞迷雀东羁雉。倡楼秦女乍相值。谁家妖丽邻中止。轻妆薄粉光闾里。网户珠缀曲琼钩。芳茵翠被香气流。少年年几方三六。含娇聚态倾人目。馀香落蕊坐相催。可怜绝世为谁媒。

　　【鸡鸣篇】

　　埘鸡识将曙。长鸣高树颠。啄叶疑障羽。排花强欲前。意气多惊举。飘飏独无侣。陈思助斗协狸膏。郈昭妒敌安金距。丹山可爱有凤凰。金门飞舞有鸳鸯。何如五德美。岂胜千里翔。

　　【度关山】

　　关山远可度。远度复难思。直指遮归道。都护总前期。力农争地利。转战逐天时。材官蹶张皆命中。弘农越骑尽搴旗。搴旗远不息。允虏何穷极。狼居一封难再睹。阏氏永去无容色。锐气且横行。朱旗乱日精。先屠光禄塞。却破夫人城。凯歌还旧里。非是炫轼名。

　　【江南弄三首】

　　【江南曲】

　　

　　枝中上春并归。长扬扫地桃花飞。清风吹人光照衣。光照衣。景将夕。掷黄金。留上客。

　　【龙笛曲】

　　

　　金门玉堂临水居。一嚬一笑千万馀。游子去还愿莫疏。愿莫疏。意何极。双鸳鸯。两相意。

　　【采莲曲】

　　

　　桂楫兰桡浮碧水。江花玉面两相似。莲疏藕折香风起。香风起。白日低。采莲曲。使君迷。

　　【淫豫歌】

　　淫豫大如服。瞿塘不可触。金沙浮转多。桂浦忌经过。  


　　梁简文帝萧纲

　　【诗】

　　【和赠逸民应诏诗】

　　紫微垂象。常居为政。司牧则之。以膺天命。明明我皇。乃神乃圣。功韬玉检。道光金镜。爰昔在田。君德夙盛。

　　逷矣西土。惟天有汉。姬实剪商。刘亦拨乱。赫然浮夏。同符共贯。乾回龙动。云蒸冰涣。一戎定齐。二仪贞观。

　　轩衣禹食。以服以膳。舜漆尧厨。匪耽匪盻。夤畏上天。丕显无倦。百神效职。群祀岁遍。瑞草晨开。德星昏见。

　　铿锵六乐。昭彰七艺。白兽谈经。石渠称制。齐稷罢疑。鲁洙忘滞。南风庆云。禹谟汤誓。不有今弘。安知昔细。

　　谷稼斯重。珠玉为轻。我畯既乐。我忆已盈。贡田靡撤。讥关不征。四人迁贸。百货社行。楼船举帆。卖药藏名。

　　方叔率止。军幕洞开。如Ａ５３如兽。如霆如雷。呼韩北款。楼兰南摧。威加四海。武詟九垓。有苗已格。徐方不回。

　　愍兹五浊。矜此四流。既开慧海。广列檀舟。金轮宝印。丹枕白牛。率土祛惑。含生离忧。大罗网息。作士刑休。

　　三兆验佃。百工写质。既盛商年。且高周日。嘉谋沃心。王道乂密。圣猷独照。运兹得一。君唱臣从。无违何弼。

　　负壶井谷。击壤衢中。犹纡帝念。歌咏自衷。思诸举逸。美彼淳风。国献选士。乡荐教忠。论才司马。试射郊宫。

　　准测天度。钟应星玑。风除总至。草复具腓。冰轻寒尽。泉长春归。射干先动。载胜行飞。千门照日。五达含晖。

　　伊臣不佞。叨备元子。传训弦颂。司教诗史。朱绶傍垂。安车高跱。膳则不会。宴则以齿。泽优礼博。兢惧何已。

　　圣亲明主。千载一逢。子法臣道。竭诚思恭。周记希习。齐葴愿从。虽加砥砺。顾揆愚蠢。匪躬斯鉴。孰肯为容。

　　【三日侍皇太子曲水宴诗】

　　窃以周成洛邑。自流水以禊除。晋集华林。同文轨而高宴。莫不礼具义举。沓矩重规。昭动神明。雍熙钟石者也。皇太子生知上德。英明在躬。智湛灵珠。辩均河注。腾茂实於三善。振嘉声於八区。是节也。上巳属辰。馀萌达壤。仓庚应律。女夷司候。尔乃分阶树羽。疏泉泛爵。兰觞沿溯。蕙肴来往。宾仪式序。盛德有容。吹发孙枝。声流嶰谷。舞艳七盘。歌新六变。游云驻彩。仙鹤来仪。都人野老。云集雾会。结轸方衢。飞轩照日。

　　震德叶灵。年芳节淑。濯伊临灞。荡心愉目。骧骑晨野。挫金晓陆。蕙气卷旌。神飙擎毂。层岑偃蹇。耸观岧峣。烟生翠幕。日照绮寮。银华晨散。金芝暮摇。绿水动叶。丹距映条。顾惟菲薄。徒承恩裕。艺学未优。声绩不树。岂辩宁摛淮赋。徒偶群龙。终惭并驭。

　　【九日侍皇太子乐游苑诗】

　　离光丽景。神英春裕。副极仪天。金锵玉度。监抚昭明。善物宣布。惠润昆琼。泽熙垂露。秋晨精曜。驾动宫闱。露点金节。霜沈玉玑。玄戈侧影。翠羽翻晖。庭回鹤盖。水照犀衣。兰羞荐俎。竹酒澄芬。千音写凤。百戏承云。紫燕跃武。赤兔越空。横飞鸟箭。半转蛇弓。

　　【应令诗】

　　微躯多幸。接萼嘉运。紫幄承慈。青衿禀训。傍玉流温。依兰染薰。百氏既洽。六义乃擒。辞河泻润。高论忘疲。翠幕晨宇。朱花夜池。窗斜八绮。灯悬百枝。

　　【愍乱诗】

　　

　　瞻彼阪田。嗟斯氛雾。谋之不臧。褰我王度。

　　【上巳侍宴林光殿曲水诗】

　　芳年留帝赏。应物动天襟。挟苑连金阵。分衢度羽林。帷宫对广掖。层殿迩高岑。风旗争曳影。亭皋共生阴。林花初堕蒂。池荷欲吐心。

　　【和武帝宴诗二首】

　　校尉开疏勒。将军定月支。南通新息柱。北届武阳碑。豫游戏马馆。教战昆明池。银塘泻清渭。铜沟引直漪。常从良家子。命中幽并儿。金鞍饰紫佩。玉燕帖青骊。车书今已共。愿奏云亭仪。

　　祭壶今息鼓。董案或开帷。聊举青龙阵。正取绛宫时。犒兵随后拒。軷祭逐前师。军门初露节。步陈始分旗。

　　【侍游新亭应令诗】

　　神襟愍行迈。歧路怆徘徊。遥瞻十里陌。傍望九城台。凤管流虚谷。龙骑藉春荄。晓光浮野映。朝烟承日回。沙文浪中积。春阴江上来。柳叶带风转。桃花含雨开。圣情蕴珠绮。札命表英才。顾怜碔砆质。何以俪琼瑰。

　　【奉和登北顾楼诗】

　　舂陵佳丽地。济水凤凰宫。况此徐方域。川岳迈周沣。皇情爱历览。游涉拟崆峒。聊驱式道候。无劳襄野童。雾崖开早日。晴天歇晚虹。去帆入云里。遥星出海中。

　　【登烽火楼诗】

　　耸楼排树出。却堞带江清。陟峰试远望。郁郁尽郊京。万邑王畿旷。三条绮陌平。亘原横地险。孤屿派流生。悠悠归棹入。渺渺去帆惊。水烟浮岸起。遥禽逐雾征。

　　【玩汉水诗】

　　杂色昆仑水。泓澄龙首渠。岂若兹川丽。清流疾且徐。离离细碛净。蔼蔼树阴疏。石衣随溜卷。水芝扶浪舒。连翩泻去楫。镜澈倒遥墟。聊持点缨上。於是察川鱼。

　　【登城诗】

　　日影半东檐。靖念空杼柚。小堂倦缥书。华池厌修竹。寂寞既寡悰。登城望原陆。遥山半吐云。严飚时响谷。靡靡见虚烟。森森视寒木。落霞乍续断。晚浪时回复。远瞩既濡翰。徒自劳心目。短歌虽可裁。缘情非雾縠。

　　【山池诗】

　　日暮芙蓉水。聊登鸣鹤舟。飞舻饰羽。长幔覆缇。停舆依柳息。住盖影空留。古树横临沼。新藤上挂楼。鱼游向暗集。戏鸟逗楂流。

　　【赠张缵诗】

　　仪表咸推挹。墙仞难窥践。既当垂帷学。复折波涛辩。绮思暧霞飞。清文焕飚转。朱旗赫容与。凋启纷曜煜。波摇白鳢舟。风动苍鹰舳。九疑势参差。江天相蔽亏。三春沣浦叶。九月洞庭枝。洞庭枝袅娜。沣浦叶参差。芬芳与摇落。俱应伤别离。

　　【饯庐陵内史王修应令诗】

　　饯行临上节。开筵命羽觞。回池泻飞栋。浓云垂画堂。疏槐未合影。仄日暂流光。园梅敛新藻阶惠结初芳。

　　【饯临海太守刘孝仪蜀郡太守刘孝胜诗】

　　碣石临乐海。峨嵋距西候。两杜昔夹河。二龙今出守。方无夜犬惊。向息神牛斗。凉风绕轻幕。麦雨交新溜。念此一衔觞。怀离在惟旧。

　　【经琵琶峡诗】

　　由来历山川。此地独回邅。百领相纡文苑同。蔽。千崖共隐天。横峰时碍水。断岸或通川。还瞻已迷向。直去复疑前。夕波照孤月。山枝敛夜烟。此时愁绪密。魂九迁。

　　【仙客诗】

　　漆水岂难变。桐刀乍可挥。青书长命箓。紫水芙蓉衣。高翔五岳小。低望九河微。穿池听龙长。叱石待羊归。酒阑时节久。桃生岁月稀。

　　【往虎窟山寺诗】

　　尘中喧虑积。物外众情捐。兹地信爽垲。墟垄暧阡绵。蔼蔼车徒迈。飘飘旌眊悬。细松斜绕迳。峻领半藏天。古树无枝叶。荒郊多野烟。分花出黄鸟。挂石下清泉。蓊郁均双树。清虚类八禅。栖神紫台上。纵意白云边。徒然嗟小药。何由齐大年。

　　【望同泰寺浮图诗】

　　遥看官佛图。带璧复垂珠。烛银逾汉汝。宝铎迈昆吾。日起光芒散。风吟宫徵殊。露落盘恒满。桐生凤不雏。飞幡杂晚虹。画鸟狎晨凫。梵世陵空下。应真蔽景趋。帝马咸千辔。天衣尽六铢。意乐开长表。多宝现金躯。能令苦海渡。复使慢山逾。愿能同四忍。长当出九居。

　　【蒙预忏直疏诗】

　　皇情矜幻俗。圣德愍重昏。制书开摄受。丝纶广慧门。时英满君囿。法侣盛天园。俱销五道缚。共荡四生怨。三修祛爱马。六念静心猿。庭深林彩艳。地寂鸟声喧。上风吹法鼓。垂铃轩。新梅含未发。落桂聚还翻。早烟藏石磴。寒潮浸水门。一朝蒙善诱。方愿遣笼樊。

　　【蒙华林园戒诗】

　　庸夫耽世光。俗士重虚名。三空既难了。八风恒易倾。伊余久齐物。本自一枯荣。弱龄爱箕颍。由来重伯成。非为乐肥遁。特是厌逢迎。执珪守藩国。主器作元贞。昔日书银字。久自恧宗英。斯焉佩金玺。何由广德声。居高常虑缺。持满每忧盈。兹言信非矫。丹心良可明。舟航奉睿训。接引降皇情。心灯朗暗室。牢舟出爱瀛。是节高秋晚。泬寥天气清。郊门光景丽。祈年云雾生。红蕖间青琐。紫露湿丹楹。叶疏行迳出。泉溜远山鸣。绿衿依浦戍。绛颡拂林征。庶蒙八解益。方使六尘轻。脱闻时可去。非吝舍重城。

　　【旦出兴业寺讲诗】

　　沐芳肃朝带。驾言抵净宫。羽旗承去影。铙吹杂还风。吴戈夏服箭。骥马绿沈弓。水照柳初碧。烟含桃半红。由来六尘缚。宿昔五缠朦。见鹤徒知谬。察象理难同。方积恧四辩。奚用语三空。

　　【游光宅寺诗应令诗】

　　陪游入旧丰。云气郁青葱。紫陌垂青柳。轻槐拂慧风。八泉光绮树。四柱暧临空。翠网随烟碧。丹花共日红。方欣大云溥。慈波流净宫。

　　【十空诗六首】

　　【如幻】

　　汉安设大响。周穆置高台。三里生云雾。瞬息起冰雷。空持生识缚。徒用长心灾。慧人恒弃舍。庸识屡邅回。六尘俱不实。三界信悠哉。

　　【水月】

　　圆轮既照水。初生亦映流。溶溶如渍璧。的的似沈钩。非关顾兔没。岂是桂枝浮。空令谁雅识。还用喜腾猴。万累若消荡。一相更何求。

　　【如响】

　　叠嶂迥参差。连峰郁相拒。远闻如句咏。遥应成言语。竟无五声实。谁谓八音所。空成颠倒群。徒迷尘缚侣。愍哉火宅中。兹心良可去。

　　【如梦】

　　秘驾良难辩。司梦并成虚。未验周为蝶。安知人作鱼。空闻延寿赋。徒劳岐伯书。潜令六识扰。安能二惑除。当须耳应满。然后会真如。

　　【如影】

　　朝光照皎皎。夕漏转骎骎。昼花斜色去。夜树有轻阴。并能兴眼入。俱持动惑心。息形影方止。逐物虑恒侵。若悟假名浅。方知实相深。

　　【镜象】

　　精金宛成器。悬镜在高堂。后挂七龙网。前发四珠光。迥望疑垂月。傍瞻譬璧珰。仁寿含万类。淮南辩四乡。终归一亡有。何关至道场。

　　【和湘东王名士悦倾城诗】

　　美人称绝世。丽色譬花丛。经居李城北。住在宋家东。教歌公主第。学舞汉成宫。多游淇水上。好在凤楼中。履高疑上砌。裾开特畏风。衫轻见跳脱。珠概杂青虫。垂丝绕帷幔。落日度房栊。妆窗隔柳色。井水照桃红。非怜江浦佩。羞使春闺空。

　　【和徐录事见内人作卧具诗】

　　密房寒日晚。落照度窗边。红帘遥不隔。轻帷半卷悬。方知纤手制。讵减缝裳妍。龙刀横膝上。画尺堕衣前。熨斗金涂色。簪管白牙缠。衣裁合欢褶。文作鸳鸯连。缝用双针缕。絮是八蚕绵。香和丽丘蜜。麝吐中台烟。已入琉璃帐。兼杂太华毡。且共雕炉暖。非同团扇捐。更恐从军别。空床徒自怜。

　　【戏赠丽人诗】

　　丽妲与妖嫱。共拂可怜妆。同安鬟里拨。异作额间黄。罗裙宜细简。画屟重高墙。含羞未上砌。微笑出长廊。取花争间镊。攀枝念蕊香。但歌聊一曲。鸣弦未肯张。自矜心所爱。三十侍中郎。

　　【率尔为咏诗】

　　借问仙将画。讵有此佳人。倾城且倾国。如雨复如神。汉后怜名燕。周王重姓申。挟瑟曾游赵。吹箫屡入秦。玉阶偏望树。长廊每逐春。约黄出意巧。缠弦用法新。迎风时引袖。避日暂披巾。疏花映鬟插。细佩绕衫身。谁知日欲暮。含羞不自陈。

　　【执笔戏书诗】

　　舞女及燕姬。倡楼复荡妇。参差大戾发。摇曳小垂手。钓竿蜀国弹。新城折杨柳。玉案西王桃。蠡杯石榴酒。甲乙罗帐异。辛壬房户晖。夜夜有明月。时时怜更衣。

　　【从顿蹔还城诗】

　　汉渚水初绿。江南草复黄。日照蒲心暖。风吹梅蕊香。征舻舣汤堑。归骑息金隍。舞观衣常襞。歌台弦未张。持此横行去。谁念守空床。

　　【秋闺夜思诗】

　　非关长信别。讵是良人征。九重忽不见。万恨满心生。夕门掩鱼钅龠。宵床悲画屏。迥月临窗度。吟虫绕砌鸣。初霜霣细叶。秋风驱乱萤。故妆犹累日。新衣襞未成。欲知妾不寐。城外捣衣声。

　　【咏内人昼眠诗】

　　北窗聊就枕。南檐日未斜。攀钩落绮障。插捩举琵琶。梦笑开娇靥。眠鬟压落花。簟文生玉腕。香汗浸红纱。夫婿恒相伴。莫误是倡家。

　　【伤美人诗】

　　昔闻倡女别。荡子无归期。今似陈王叹。流风难重思。翠带留馀结。苔阶没故基。图形更非是。梦见反成疑。熏炉含好气。庭树吐华滋。香烧日有歇。花落无还时。

　　【娈童诗】

　　娈童娇丽质。践董复超瑕。羽帐晨香满。珠帘夕漏赊。翠被含鸳色。雕床镂象牙。妙年同小史。姝貌比朝霞。袖裁连璧锦。笺织细种花。揽袴轻红出。回头双鬓斜。懒眼时含笑。玉手乍攀花。怀猜非后钓。密爱似前车。足使燕姬妒。弥令郑女嗟。

　　【倡妇怨情诗十二韵】

　　绮窗临画阁。飞阁绕长廊。风散同心草。月送可怜光。彷佛帘中出。妖丽特非常。耻学秦罗髻。羞为楼上妆。散诞披红帔。生情新约黄。斜灯入锦帐。微烟出玉床。六安双玳瑁。八幅两鸳鸯。犹是别时许。留致解心伤。含涕坐度日。俄顷变炎凉。玉关驱夜雪。金气落严霜。飞狐驿使断。交河川路长。荡子无消息。朱唇徒自香。

　　【咏舞诗二首】

　　戚里多妖丽。重聘蔑燕馀。逐节工新舞。娇态似凌虚。纳花承褶衤既。垂翠逐珰舒。扇开衫影乱。巾度履行疏。徒劳交甫忆。自有专城居。

　　可怜称二八。逐节似飞鸿。悬胜河阳伎。暗与淮南同。入行看履进。转面望鬟空。腕动苕华玉。衫随如意风。上客何须起。啼乌曲未终。

　　【戏作谢惠连体十三韵诗】

　　杂蕊映南庭。庭中光景媚。可怜枝上花。早得春风意。春风复有情。拂幔且开楹。开楹开碧烟。拂幔拂垂莲。偏使红花散。飘飏落眼前。眼前多无况。参差郁可望。珠绳悲翠帷。绮幕芙蓉帐。香烟出窗里。落日斜阶上。日影去迟迟。节华咸在兹。桃花红若点。柳叶乱如丝。丝条转暮光。影落暮阴长。春燕双双舞。春心处处扬。酒满心聊足。萱枝愁不忘。

　　【和藉田诗】

　　礼经闻往说。观宝著遐篇。岂如春路动。祈谷重民天。苍龙引玉。交旗影曲旃。皮轩承早日。豹尾拂游烟。地广重畦净。林芳翠幕悬。青坛出长畎。帷宫绕直阡。秉耒光帝则。报献重皇虔。度谐金石奏。德厚歌颂诠。三春润蓂荚。七月待鸣蝉。鳐鱼显嘉瑞。铜雀应丰年。不劳郑国雨。无荣邺令田。是知躬稼美。兼闻富教宣。

　　【汉高庙赛神诗】

　　玉朝行动。阊阖旦应开。白云苍梧去。丹凤咸阳来。日正山无影。城斜汉屡回。瞻流如地脉。望领匹天台。欲祛九秋恨。聊举十千杯。

　　【祠伍员庙诗】

　　去国资孝本。循忠全令名。舟里多奇计。芦中复吐诚。偃月交吴舰。鱼丽入楚营。光功摧妙算。载籍有馀声。洪涛犹鼓怒。灵庙尚凄清。行潦承椒奠。按歌杂凤笙。无劳晋后璧。讵用楚臣缨。密树临寒水。疏扉望远城。窗寮野雾入。衣帐积苔生。惟有三青鸟。敛翅时逢迎。

　　【守东平中华门开诗】

　　脂车向驰道。总辔息中华。落关犹待漏。交戟未通车。薄云初启雨。曙色始成霞。堑流铺紫若。城风泛橘花。弦诵终无取。顾己自怀嗟。

　　【春日想上林诗】

　　春风本自奇。杨柳最相宜。柳条恒着地。杨花好上衣。处处春心动。常惜光阴移。西京董贤馆。南宛习都池。荇间鱼共乐。桃上鸟相窥。香车云母幰。驶马黄金羁。

　　【喜疾瘳诗】

　　朝窗犹掩扇。宿幔未悬钩。逍遥临四注。兼持散九愁。虽同卫子惫。聊喜挚生瘳。灾星夜出境。鸣禽晚去楼。蠲邪无贾服。祆气息梁牛。隔帘阴翠筱。映水含珠榴。丹经蕴玉笥。玄水出长洲。结友寻方岳。采药访圆丘。神随七星变。貌逐五云留。飞鸿若可驾。轻簪必易抽。

　　【卧疾诗】

　　沈痾类弩影。积弊似河鱼。讵逢龙子浴。空叹楚王菹。

　　【咏风诗】

　　飘飖散芳势。泛澜下蓬莱。传凉入镂槛。发气满瑶台。委禾周邦偃。飞鶂宋都回。亟摇故叶落。屡荡新花开。暂舞惊凫去。时送蕊香来。已拂巫山雨。何用卷寒灰。

　　【三月三日率尔成诗】

　　芳年多美色。丽景复妍遥。握兰唯是旦。采艾亦今朝。回沙溜碧水。曲岫散桃天。绮花非一种。风丝乱百条。云起相思观。日照飞虹桥。繁华炫姝色。燕赵艳妍妖。金鞍汗血马。宝髻珊瑚翘。兰馨起縠袖。莲锦束琼腰。相看隐绿树。见人还自娇。玉柱鸣罗荐。磲椀泛回潮。洛滨非拾羽。满握讵贻椒。

　　【晚春诗】

　　紫兰叶初满。黄莺弄不稀。石蹲还似兽。萝长更如衣。水曲文鱼聚。林瞑鸦鸟飞。渚蒲变新节。严桐长旧围。风花落未已。山斋开夜扉。

　　【和湘东王首夏诗】

　　冷风杂细雨。垂云助麦凉。竹水俱葱翠。花蝶两飞翔。燕泥衔复落。鶗吟敛更扬。卧石藤为缆。山桥树作梁。欲待华池上。明月吐清光。

　　【纳凉诗】

　　斜日晚骎骎。池塘生半阴。避暑高梧侧。轻风时入襟。落花还就影。惊蝉乍失林。游鱼吹水沫。神蔡上荷心。翠竹垂秋采。丹枣映疏砧。无劳夜游曲。寄此托微吟。

　　【晚景纳凉诗】

　　日移凉气散。怀抱信悠哉。珠帘影空卷。桂户向池开。鸟栖星欲见。河净月应来。横阶入细笋。蔽地湿轻苔。草化飞为火。蚊声合似雷。於兹静闻见。自此歇氛埃。

　　【初秋诗】

　　羽翣晨犹动。珠汗昼恒挥。秋风忽袅袅。向夕引凉归。浮阴即染浪。清气始乘衣。文苑在直置两句下。卷幌通河色。开窗引月辉。晚花栏下照。疏萤簟上飞。直置犹如此。何况送将归。

　　【秋夜诗】

　　萤飞夜的的。虫思夕喓々。轻露沾悬井。浮烟入绮寮。檐重月没早。树密风声饶。池莲翻罢叶。霜筱生寒条。端坐弥兹漏。离忧积此宵。

　　【秋晚诗】

　　浮云出东领。落日下西江。促阴横隐壁。长晖斜度窗。乱霞圆绿水。红叶影飞缸。

　　【大同八年秋九月诗】

　　大君重九节。下辇上林中。酒阑嘉宴罢。车骑各西东。时余守西掖。脂车归北宫。车分独坐道。扇拂冶城风。落照渐中满。浮烟槐外通。长乐含初紫。安榴拆晚红。

　　【大同十年十月戊寅诗】

　　喧尘是时息。静坐对重峦。冬深柳条落。雪后桂枝残。星明雾色净。天白雁行单。云飞乍想阁。冰结远疑纨。晚橘隐重屏。枯藤带回竿。荻阴连水气。山峰添月寒。

　　【大同十一月庚戌诗】

　　兹园植艺积。山谷久纡威。直兴转多绪。真事亦因依。是节严冬景。寒云掩落晖。远闻风瑟瑟。乱视雪霏霏。浪起川难渡。林深人至稀。山禽背迳走。野鸟历塘飞。

　　【玄圃寒夕诗】

　　洞门扉未掩。金壶漏已催。曛烟生涧曲。暗色起林隈。雪花无有蒂。冰镜不安台。阶杨始倒插。浦桂半新栽。陈根委落蕙。细蕊发香梅。雁去衔芦上。犭员戏绕枝来。

　　【奉答南平王康赍朱樱诗】

　　倒流映碧丛。点露擎朱实。花茂蝶争飞。枝浓鸟相失。已丽金钗瓜。仍美玉盘橘。宁异梅似丸。不羡萍如日。永植平台垂。长与云桂密。徒然奉推甘。终以愧操笔。

　　【赋咏枣诗】

　　浮华齐水丽。垂彩郑都奇。白英纷靡靡。紫实标离离。风摇羊角树。日映鸡心枝。谷城逾石蜜。蓬岳表仙仪。已闻安邑美。永茂玉门垂。

　　【西斋行马诗】

　　晨风白金络。桃花紫玉珂。影斜鞭照曜。尘起足蹉跎。任侠称六辅。轻薄出三河。风吹凤凰袖。日映织成靴。远江舻舳少。遥山烟雾多。云开玛瑙叶。水净琉璃波。广路拂青柳。回塘绕碧莎。不效孙吴术。宁须赵李过。

　　【赋得陇坻雁初飞诗】

　　高翔惮阔海。下去怯虞机。雾暗早相失。沙明还共飞。陇狭朝声聚。风急暮行稀。虽弭轮台援。未解龙城围。相思不得返。且寄别书归。

　　【药名诗】

　　朝风动春草。落日照横塘。重台荡子妾。黄昏独自伤。烛映合欢被。帷飘苏合香。石墨聊书赋。铅华试作妆。徒令惜萱草。蔓延满空房。

　　【卦名诗】

　　栉比园花满。径复水流新。离禽时入袖。旅谷乍依苹。丰壶要上客。鹄鼎命嘉宾。车由泰夏闼。马散咸阳尘。莲舟虽未济。分密已同人。  
　 



　　梁简文帝萧纲

　　【诗】

　　【登城北望诗】

　　登楼传昔赋。出蓟表前闻。灞陵忽回首。河堤徒望军。兹焉聊回眺。极目杳难分。一水斜开岸。双城遥共云。

　　【登琴台诗】

　　芜阶践昔径。复想鸣琴游。音容万春罢。高名千载留。弱枝生古树。旧石染新流。由来递相叹。逝川终不收。

　　【饯别诗】

　　行乐出南皮。燕饯临华池。箨解篁开节。花暗鸟迷枝。窗阴随影度。水色带风移。徒命衔杯酒。终成悯别离。

　　【送别诗】

　　行行异沂海。依依别路歧。水苔随缆聚。岸柳拂舟垂。石菌生悬叶。江槎流卧枝。烛尽悲宵去。酒满惜将离。

　　【晚景出行诗】

　　细树含残影。春闺散晚香。轻花鬓边堕。微汗粉中光。飞凫初罢曲。啼乌忽度行。羞令白日暮。车骑郁相望。

　　【春闺情诗】

　　杨柳叶纤纤。佳人懒织缣。正衣还向镜。迎春试卷帘。摘梅多绕树。觅燕好窥檐。只言逐花草。计较应非嫌。

　　【又三韵】

　　珠帘向暮下。妖姿不可追。花风暗里觉。兰烛帐中飞。何时玉窗里。夜夜更缝衣。

　　【咏美人看画诗】

　　殿上图神女。宫里出佳人。可怜俱是画。谁能辨伪真。分明净眉眼。一种细腰身。所可持为异。长有好精神。

　　【咏人弃】妾诗

　　昔时娇玉步。含羞花烛边。岂言心爱断。衔啼私自怜。常见欢成怨。非关丑易妍。独鹄罢中路。孤鸾死镜前。

　　【美人晨妆诗】

　　北窗向朝镜。锦帐复斜萦。娇羞不肯出。犹言妆未成。散黛随眉广。燕脂逐脸生。试将持出众。定得可怜名。

　　【和林下妓应令诗】

　　炎光向夕敛。促宴临前池。泉将影相得。花与面相宜。篪声如鸟哢。舞袂写风枝。欢乐不知醉。千秋长若斯。

　　【夜听妓诗】

　　合欢蠲忿叶。萱草忘忧条。何如明月夜。流风拂舞腰。朱唇随吹尽。玉钏逐弦摇。留宾惜残弄。负态动馀娇。

　　【拟落日窗中坐诗】

　　杏梁斜日照。馀辉映美人。闻函脱宝钏。向镜理纨巾。游鱼动池叶。舞鹤散阶尘。空嗟千岁久。愿得及阳春。

　　【雪里觅梅花诗】

　　绝讶梅花晚。争来雪里窥。下枝低可见。高处远难知。俱羞惜腕露。相让到腰羸。定须还剪彩。学作两三枝。

　　【山斋诗】

　　玲珑绕竹涧。间关通槿藩。缺岸新成浦。危石久为门。北荣下飞桂。南柯吟夜猿。暮流澄锦碛。晨冰照彩鸾。

　　【晚日后堂诗】

　　幔阴通碧砌。日影度城隅。岸柳垂长叶。窗桃落细跗。花留蛱蝶粉。竹翳蜻蜓珠。赏心无与共。染翰独踟蹰。

　　【望月诗】

　　流辉入画堂。初照上梅梁。形同七子镜。影类九秋霜。桂花那不落。团扇与谁妆。空闻北窗弹。未举西园觞。

　　【开霁诗】

　　景落商飙靖。烟开四郊谧。偃蹇暮山虹。游扬峰下日。水纹城上动。城楼水中出。竟微共治功。空卧淮阳秩。

　　【同刘谘议咏春雪诗】

　　晚霰飞银砾。浮云暗未开。入池消不积。因风堕复来。思妇流黄素。温姬玉镜台。看花言可插。定自非春梅。

　　【雪朝诗】

　　同云凝暮序。严阴屯广隰。落梅飞四注。翻霙舞二袭。实断望如连。恒分似相及。已观池影乱。复视帘珠湿。

　　【咏烟诗】

　　浮空覆杂影。含露密花藤。乍如洛霞发。颇似

　　巫云登。映光飞百仞。从风散九层。欲持悲翠色。时吐鲸鱼灯。

　　【春日诗】

　　年还乐应满。春归思复生。桃含可怜紫。柳发断肠青。落花随燕入。游丝带蝶惊。邯郸歌管地。见许欲留情。

　　【玄圃纳凉诗】

　　登山想剑阁。逗浦忆辰阳。飞流如冻雨。夜月似秋霜。萤翻竞晚热。虫思引秋凉。鸣波如碍石。暗草别兰香。

　　【薄晚逐凉北楼迥望诗】

　　平衢望如掌。曾雉暧相连。断云留去日。长山减半天。戏凫乘洑下。渔舟冒浪前。

　　【秋夜诗】

　　高秋度函谷。坠露下芳枝。绿潭倒云气。青山

　　衔月规。花心风上转。叶影树中移。外游独千里。夕叹谁共知。

　　【七夕诗】

　　秋期此时浃。长夜徙河灵。紫烟凌凤羽。红光随玉軿。洛阳疑剑气。成都怪客星。天梭织来久。方逢今夜停。

　　【九日赋韵诗】

　　是节协阳数。高秋气已精。檐芝逐月启。帷风依夜清。远烛承歌黛。斜桥闻履声。梁尘下未息。共爱赏心并。

　　【赋得桥诗】

　　浮梁既冲崄。通波信可陵。乘空写渭石。跨岸拟河冰。斜阑隐浊雾。布影入清渑。方知歌绿水。无待榜苍鹰。

　　【春日看梅花诗】

　　昨日看梅树。新花已自生。今旦闻春鸟。何啻两三声。冻解池开渌。云穿天半晴。游心不应动。为此欲逢迎。

　　【和湘东王阳云楼檐柳诗】

　　暧暧阳云台。春柳发新梅。柳枝无极软。春风随意来。潭沲青帷闭。玲珑朱扇开。佳人有所望。车声非是雷。

　　【咏初桃诗】

　　初桃丽新采。照地吐其芳。枝间留紫燕。叶里发轻香。飞花入露井。交干拂华堂。若映窗前柳。悬疑红粉妆。

　　【咏橘诗】

　　萎蕤映庭树。枝叶凌秋芳。故条杂新实。金翠共含霜。攀枝折缥干。甘旨若琼浆。无假存雕饰。玉盘余自尝。

　　【香茅诗】

　　铜律与鸣琴。俱称类君子。岂若江淮间。发叶超众美。珍同自牧归。茅因汇征起。岂独迈秦蘅。方知蔑沅芷。

　　【系马诗】

　　青骊沈赭汗。绿地悬花蹄。未垂青尾。犹挂紫障泥。蹀足绊中愤。摇头枥上嘶。紫关如未息。直去取榆溪。

　　【赋得舞鹤诗】

　　来自芝田远。飞渡武溪深。振迅依吴市。差池逐晋琴。奇声传迥涧。动翅拂花林。欲知情外物。伊洛有清浔。

　　【登板桥咏洲中独鹤诗】

　　远雾旦氛氲。单飞才可分。孤惊宿屿浦。羁唳下江濆。意惑东西水。心迷四面云。谁知独辛苦。江上念离群。

　　【听早蝉诗】

　　草歇鶗鸣初。蝉思花落后。乍饮三危露。时荫五官柳。庄书哂鹏翼。卫赋宜螓首。桂树可淹留。勿谓山中久。

　　【咏蛱蝶诗】

　　空园暮烟起。逍遥独未归。翠鬛藏高柳。红莲拂水衣。复此从风蝶。双双花上飞。寄与相知者。同心终莫违。

　　【咏萤诗】

　　本将秋草并。今与夕风轻。腾空类星霣。拂树若花生。屏疑神火照。帘似夜珠明。逢君拾光彩。不吝此身倾。

　　【咏笔格诗】

　　英华表玉笈。佳丽称蛛网。无如兹制奇。雕饰杂众象。仰出写含花。横抽学仙掌。幸因提拾用。遂厕璇台赏。

　　【咏镜诗】

　　四铢恒在侧。谁言览镜稀。如冰不见水。似扇长含晖。全开玳瑁匣。并卷织成衣。脱入相如手。疑言赵璧归

　　【正月八日燃灯应令诗】

　　藕树交无极。花云衣数重。织竹能为象。缚荻巧成龙。落灰然蕊盛。垂油湿画峰。天宫倘若见。灯王愿可逢。

　　【和萧东阳祀七里庙诗】

　　万里实幽宗。三神亦天构。岂谓木石精。斯乃山川守。远来太白旗。遥徵青鸟候。以兹敬弗怠。方知教应富。

　　【赋咏五阴识枝诗】

　　浇淳混神因。心形复依色。欲浪逐情飘。爱网随心织。铸金虽改状。斩筹方未极。鸽观既无辩。猿攀此焉息。

　　【和湘东王三韵诗二首】

　　【春宵】

　　花树含春丛。罗帷夜长空。风声随筱韵。月色与池同。彩笺徒自襞。无信往云中。

　　【冬晓】

　　冬朝日照梁。含怨下前床。帷褰竹叶带。镜转菱花光。会时无人见。何用早红妆。

　　【晓思诗】

　　晨禽争学啭。朝花乱欲开。炉烟入斗帐。屏风隐镜台。红妆几尽泪。荡子何当来。

　　【同庾肩吾四咏诗二首】

　　【莲舟买荷度】

　　采莲前岸隈。舟子屡徘徊。荷披衣可识。风疏香不来。欲知船度处。当看荷叶开。

　　【照流看落钗】

　　相随照绿水。意欲重凉风。流摇妆影坏。钗落鬓花空。佳期在何许。徒伤心不同。

　　【赋乐器名得箜篌诗】

　　捩迟初挑吹。弄急时催舞。钏响逐弦鸣。衫回半障柱。欲知心不平。君看黛眉聚。

　　【春日诗】

　　花开几千叶。水覆数重衣。蝶飏萦空舞。燕作同心飞。歌妖弄曲罢。郑女挟琴归。

　　【赋得入阶雨诗】

　　细雨阶前入。洒砌复沾帷。渍花枝觉重。湿鸟羽飞迟。傥令斜日照。并欲似游丝。

　　【咏柳诗】

　　垂阴满上路。结草早知春。花絮时随鸟。风枝屡拂尘。欲散依依采。时要歌吹人。

　　【咏芙蓉诗】

　　圆花一蒂卷。交叶半心开。影前光照耀。香里蝶徘徊。欣随玉露点。不逐秋风催。

　　【咏栀子花诗】

　　素华偏可憙。的的半临池。疑为霜里叶。复类雪封枝。日斜光隐见。风还影合离。

　　【赋得蔷薇诗】

　　石榴珊瑚蕊。木槿悬星葩。岂如兹草丽。逢春始发花。回风舒紫萼。照日吐新芽。

　　【仰和卫尉新渝侯巡城口号诗】

　　帝京风雨中。层阙烟霞浮。玉署清馀热。金城含暮秋。水观凌却敌。槐影带重楼。

　　【临后园诗】

　　隐沦游少海。神仙入太华。我有逍遥趣。中园复可嘉。千株同落叶。百丈共寻霞。

　　【雨后诗】

　　散丝与山气。忽合复俄晴。雷音稍入岭。电影尚连城。雨馀云稍薄。风收热复生。

　　【和会三教诗】

　　聚沫多缘假。标空非色香。汉君虽启梦。晋后徒降祥。玄机昔未辩。洞鉴资我皇。

　　【侍讲诗】

　　物善渥深慈。监抚宣王事。英迈八解心。高超七花意。

　　【登锦壁诗】

　　孙生酸枣寺。王子枝江楼。何如登石镜。因闲犹豫游。

　　【夜游北园诗】

　　星芒侵岭树。月晕隐城楼。暗花舒不觉。明波动见流。

　　【游韦黄门园诗】

　　息车冠盖里。停辔仲长园。檐疏远兴积。宾至羽觞繁。

　　【入溆浦诗】

　　泛水入回塘。空枝度日光。竹垂悬扫浪。凫疑远避樯。

　　【罢丹阳郡往与吏民别诗】

　　久归从事麦。非留故吏钱。柳栽今尚在。棠阴君讵怜。

　　【示晋陵弟诗】

　　零雨岐路悲。送归临水节。时事虽为舛。离忧等闲别。

　　【夜望浮图上相轮绝句诗】

　　光中辩垂凤。雾里见飞鸾。定用方诸水。持添承露盘。

　　【愁闺照镜诗】

　　别来憔悴久。他人怪容色。只有匣中镜。还持自相识。

　　【金闺思二首】

　　游子久不返。妾身当何依。日移孤影动。羞睹燕双飞。

　　自君之别矣。不复染膏脂。南风送归雁。聊以寄相思。

　　【寒闺诗】

　　绿叶朝朝黄。红颜日日异。譬喻持相比。那堪不愁思。

　　【从顿还城南诗】

　　暂别两成疑。开帘生旧忆。都知未有情。更似新相识。

　　【夜遣内人还后舟诗】

　　锦幔扶船列。兰桡拂浪浮。去得犹文水。馀香尚满舟。

　　【赠丽人诗】

　　腰肢本犹绝。眉眼特惊人。判自无相比。还来有洛神。

　　【遥望诗】

　　散诞垂红帔。斜柯插玉簪。可怜无有比。恣许直千金。

　　【行雨诗】

　　本是巫山来。无人睹容色。唯有楚王臣。曾言梦相识。

　　【和人渡水诗】

　　婉娩新上头。湔裾出乐游。带前结香草。鬟边插石榴。

　　【杂咏诗】

　　被空眠数觉。寒重夜风吹。罗帷非海水。那得度前知。

　　【咏武陵王左右诗】

　　顶分如两髻。簪长验上头。投杯如欲转。疑残已复留。

　　【弹筝诗】

　　弹筝北窗下。夜响清音愁。张高弦易断。心伤曲不遒。

　　【梁尘诗】

　　依帷濛重翠。带日聚轻红。定为歌声起。非关团扇风。

　　【游人诗】

　　游戏长杨苑。携手云台间。欢乐未穷已。白日下西山。

　　【咏朝日诗】

　　团团出天外。煜煜上层峰。光随浪高下。影逐树轻浓。

　　【望月望】

　　今夜月光来。正上相思台。可怜无远近。光照悉徘徊。

　　【华月诗】

　　兔丝生云夜。蛾形出汉时。欲传千里意。不照十年悲。

　　【咏云诗】

　　浮云舒五色。玛瑙应霜天。玉叶散秋影。金风飘紫烟。

　　【浮云诗】

　　可怜片云生。暂重复还轻。欲使襄王梦。应过白帝城。

　　【大同九年秋七月诗】

　　高楼辟左扇。回望依兰桡。晚风飖飏来。落照参差好。

　　【咏蔷薇诗】

　　燕来枝益软。风飘花转光。氲氤不肯去。还来阶层香。

　　【柽诗】

　　凌寒竞贞节。负雪固难亏。无惭云母桂。讵减珊瑚枝。

　　【咏疏枫诗】

　　萎绿映葭青。疏红分浪白。花叶洒行舟。仍持送远客。

　　【咏藤诗】

　　纤条寄乔木。弱影掣风斜。标春抽晓翠。出雾挂悬花。

　　【咏飞来鸂鶒诗】

　　飞从何处来。似出上林隈。口衔长生叶。翅染昆明苔。

　　【咏单凫诗】

　　衔苔入浅水。刷羽向沙洲。孤飞本欲去。得影更淹留。

　　【咏寒凫诗】

　　回水浮轻浪。沙场弄羽衣。眇眇随山没。离离傍海飞。

　　【咏新燕诗】

　　新禽应节归。俱向吹楼飞。入帘惊钏响。来窗碍舞衣。

　　【咏蜂诗】

　　逐风从泛漾。照日乍依微。知君不留眄。衔花空自飞。

　　【咏笼灯绝句诗】

　　动焰翠帷里。散影罗帐前。花心生复落。明销君讵怜。

　　【赋得白羽扇诗】

　　可怜白羽扇。却暑复来氛。终无顾庶子。谁为一挥军。

　　【咏独舞诗】

　　因羞强正钗。顾影时回袂。非关善留客。更是娇夫婿。

　　【咏舞诗】

　　娇情因曲动。弱步逐风吹。悬钗随舞落。飞袖拂鬟垂。

　　【七夕穿针诗】

　　怜从帐里出。想见夜窗开。针欹疑月暗。缕散恨风来。

　　【石桥诗】

　　惠子临濠上。秦王见海神。写虹便欲饮。图星逼似真。

　　【咏坏桥诗】

　　虹飞亘林际。星度断山隅。斜梁悬水迹。画柱脱轻朱。

　　【水中楼影诗】

　　水底罘罳出。萍间反宇浮。风生色不坏。浪去影恒留。

　　【和湘东王后园回文诗】

　　枝云间石峰。脉水浸山岸。池清戏鹄聚。树秋飞叶散。

　　【咏雪诗】

　　盐飞乱蝶舞。花落飘粉奁。奁粉飘落花。舞蝶乱飞盐。

　　【诗】

　　昔类红莲草。自玩绿池边。今如白华树。还悲明镜前。

　　【登山马诗】

　　登山马。间树识金装。草合宜鞯短。影转见鞭长。何殊八公岫。暂上淮南王。

　　【和湘东王古意咏烛诗】

　　花中烛。似将人意同。忆啼流膝上。烛焰落花中。

　　【倡楼怨节诗】

　　朝日斜来照户。春鸟争飞出林。片光片影皆丽。一声一啭煎心。上林纷纷花落。淇水漠漠苔浮。年驰节流易尽。何为忍忆含羞。

　　【和萧侍中子显春别诗四首】

　　别观蒲萄带实垂。江南豆莞生连枝。无情无意犹如此。有心有恨徒别离。

　　蜘蛛作丝满帐中。芳草结叶当行路。红脸脉脉一生啼。黄鸟飞飞有时度。故人虽故时经新。新人虽新复应故。

　　可怜淮水去来潮。春堤杨柳覆河桥。泪痕未燥讵终朝。行闻玉佩已相要。

　　桃红李白若朝妆。羞持憔悴比新芳。不惜暂住君前死。愁无西国更生香。

　　【夜望单飞雁诗】

　　天霜河白夜星稀。一雁声嘶何处归。早知半路应相失。不如从来本独飞。

　　【应令诗】

　　蠡浦急兮川路长。白云重兮出帝乡。平原忽兮远极目。江甸阻兮羁心伤。树庐岳兮高且峻。瞻派水兮去泱泱。远烟生兮含山势。风散花兮传馨香。临清波兮望石镜。瞻鹤岭兮睇仙庄。望邦畿兮千里旷。悲遥夜兮九回肠。顾龙楼兮不可见。徒送目兮泪沾裳。

　　【拟古诗】

　　窥红对镜敛双眉。含愁拭泪坐相思。念人一去许多时。眼语笑靥迎来情。心怀心想甚分明。忆人不忍语。含恨独吞声。

　　【杂句春情诗】

　　蝶黄花紫燕相追。杨低柳合露尘飞。已见垂钩挂绿树。诚知淇水沾罗衣。两童夹车问不已。五马城南犹未归。莺啼春欲驶。无为空掩扉。

　　【伤离新体诗】

　　伤离复伤离。别后情郁纡。凄凄隐去棹。悯悯怆还途。戚戚意不申。转顾独沾襟。前驱经御宿。后骑历河滣。胡香翼还幰。清笳送后尘。落日斜飞盖。馀晖承画轮。柳影长横路。槐枝深隐人。桂宫夕掩铜龙扉。甲馆宵垂云母帏。胧胧月色上。的的的夜萤飞。草香袭余袂。露洒沾人衣。带堞凌城云乱聚。排枝度叶鸟争归。碗中浮蚁不能酌。琴间玉徽调别鹤。别鹤千里别离声。弦调轸急心自惊。试起登南楼。还向华池游。前时筱生今欲合。近日栽荷尚不抽。犹是衔杯共赏处。今兹对此独生愁。登楼望暧暧。山种自分态。偃师虽北连。轘辕已南背。远听寂无闻。遥瞻目有阂。含诧意不迷。长叹情无赖。

　　【被幽述志诗】

　　

　　怳忽烟霞散。飕飂松柏阴。幽山白杨古。野路黄尘深。终无千月命。安用九丹金。阙里长芜没。苍天空照心。

　　【曲水联句诗】

　　春色明上巳。桃花落绕沟。波回卮不进。纶下钩时留。绛水时回岸。花觞转更周。陈肴渡玉俎。垂饵下银钩。回川入帐殿。列俎间芳洲。汉艾凌波出。江枫拂岸游。王生回水碓。蔡妪荡轻舟。岸烛斜临水。波光上映楼。

　　【歌】

　　年年花色好。足侍爱君傍。影入箸衣镜。裙含辟恶香。鸳鸯七十二。乱舞未成行。

　　【歌】

　　酬醑半兮乐既陈。长歌促节绮罗人。拂镜弄影情未极。回簪转笑思自亲。

　　【诗】

　　绮花非一种。风丝乱百条。

　　【诗】

　　霞流抱朴碗。  
　 



　　庾肩吾

　　〈肩吾。字子慎。新野人。初为晋安王国常侍。随府授参军。兼记室。及王为太子。兼东宫通事舍人。除安西湘东王录事参军。领荆州大中正。迁中录事参军、太子率更令、中庶子。简文即位。进度支尚书。侯景至建康。矫诏遣肩吾喻当阳公大心。寻举州降。肩吾逃赴江陵。大宝元年卒。有集十卷。〉

　　【乐府】

　　【长安有狭斜行】

　　长安有曲陌。曲陌不容幰。路逢双绮襦。问君居近远。我居临御沟。可识不可求。长子登麟阁。次子侍龙楼。少子无高位。聊从金马游。三子俱来下。左右若川流。三子俱来人。高轩映彩旒。三子俱来宴。玉柱击清瓯。大妇襞云裘。中妇卷罗帱。少妇多妖艳。花钿系石榴。夫君且安坐。欢娱方未周。

　　【洛阳道】

　　徼道临河曲。层城傍洛川。金门才出柳。桐井半含泉。日起罘罳外。车回双阙前。潘生时未返。遥心徒眷然。

　　【赋得横吹曲长安道】

　　桂宫连复道。黄山开广路。远听平陵钟。遥识新丰树。合殿生光彩。离宫起烟雾。日落歌吹还。尘飞车马度。

　　【爱妾换马】

　　渥水出腾驹。湘川实应图。来从西北道。去逐东南隅。琴声悲玉匣。山路泣蘼芜。似鹿将含笑。千金会不俱。

　　【陇西行】

　　借问陇西行。何当驱马征。草合前迷路。云浓后暗城。寄语幽闺妾。罗袖勿空萦。

　　【未央才人歌】

　　从来守未央。转欲讶春芳。朝风凌日色。夜月夺灯光。相逢傥游豫。暂为卷衣裳。

　　【诗】

　　【侍宴应令诗】

　　副君时暇豫。曾城聊近游。清池写飞阁。疏树出龙楼。北陆冰方壮。西园春秋周。梅心芳屡动。蒲节促难抽。徒然欣并命。无以厕应刘。

　　【侍宴宣猷堂应令诗】

　　副君德将圣。陈王才掞天。归来宴平乐。置酒对林泉。炉香杂山气。殿影入池涟。艳舞时移节。

　　新歌屡上弦。听曲惭回顾。思经徒欲眠。

　　【侍宣猷堂宴湘东王应令诗】

　　陈王骖驾反。副后西园游。并命登飞阁。列坐对芳洲。桂严逢暮序。菊水值穷秋。竹迳箫声发。桐门琴曲愁。徒奉文成诵。空知思若抽。

　　【侍宴饯湘州刺史张续诗】

　　洞庭资善政。层城送远离。九歌扬妙曲。八桂动芳枝。雨足飞春殿。云峰入夏池。郢路方辽远。湘山转蔽亏。何当好风日。极望长沙垂。

　　【侍宴饯张孝总应令诗】

　　层台临回涨。耿耿晴烟上。欲送分符人。翻似河堤望。寒云暗积水。秋雨蒙重嶂。别念动神襟。华文切离贶。惭无寡和曲。空陪郢中唱。

　　【三日侍兰亭曲水宴诗】

　　策星依夜动。銮驾总朝游。旌门临苑树。相风出凤楼。春生露泥泥。天覆云油油。桃花舒玉涧。柳叶暗金沟。禊川分曲洛。帐殿掩芳洲。踊跃赪鱼出。参差绛枣浮。百戏俱临水。千钟共逐流。

　　【九日侍宴乐游苑应令诗】

　　辙迹光周颂。巡游盛夏功。铭陈万骑转。阊阖九关通。秋晖逐行漏。朔气绕相风。献寿重阳节。回銮上苑中。疏山开辇道。间树出离宫。玉醴吹岩菊。银床落井桐。御梨寒更紫。仙桃秋转红。饮羽山西射。浮云冀北骢。尘飞金埒满。叶破柳条空。腾猨疑矫箭。惊雁避虚弓。彫材滥杞梓。花绶接鹓鸿。愧乏天庭藻。徒参文雅雄。

　　【从皇太子出玄圃应令诗】

　　春光起丽谯。屣步陟山椒。阁影临飞盖。莺鸣入洞箫。水还登故渚。树长荫前桥。绿荷生绮叶。丹藤上细苗。顾循斩振藻。何用拟琼瑶。

　　【奉和泛舟汉水往万山应教诗】

　　桂棹桬棠船。飘扬横大川。映严沈水底。激浪起云边。迥岸高花发。春塘细柳悬。陪歌承睿赏。接醴侍恩筵。谁云李与郭。独得似神仙。

　　【山池应令诗】

　　阆苑秋光暮。金塘牧潦清。荷低芝盖出。浪涌燕舟轻。逆湍流棹唱。带谷聚笳声。野竹交临浦。山桐迥出城。水逐云峰暗。寒随殿影生。

　　【奉使北徐州参丞御诗】

　　炎农称卷领。唐勋载允恭。犹将表世盛。尚且号民从。未如今圣主。比德迈前踪。格天垂礼乐。寰海置提封。枌榆谅昔社。朱方有旧墉。故乡深帝念。巡狩及时雍。禁园周百里。离宫即九重。浮桥还泻渭。抗殿本疏龙。过沛追乡饮。归宛盛礼容。千金登禹膳。万寿献尧钟。依然对白水。眷言怀赤松。回天随辇道。驻日逐戈锋。路远大风积。山长佳气浓。年光正婉娩。春树转丰茸。竹叶含初箨。蓂枝发早藂。瑞木翻无鸟。祥花更少蜂。咸英起云凤。率舞间笙镛。海鸥时出没。江鱏乍噞喁。云边开巩树。雾里识峣峰。小人滥趋走。虚薄愧无庸。皇恩不可报。河清徒易逢。

　　【和卫尉新渝侯巡城口号诗】

　　维城寄右戚。巡警属勤王。南瞻通灞岸。北眺指横芒。入汉飞延阁。临云出建章。步逐天津远。城随秋夜长。露槐落金气。风寮上新凉。

　　【游甑山诗】

　　平子去已久。馀风今复追。未必游春草。王孙自不归。路高村反出。林长鸟更稀。寒云间石起。秋叶下山飞。西河方阅训。讵得解朝衣。

　　【咏蔬圃堂诗】

　　北宫多暇豫。时驾总銮镳。路静繁葭撤。轮移羽盖飘。临空坐飞观。回首望浮桥。风长曙钟近。地迥洛城遥。疏林不碍日。涸浦暂通潮。徒然等宾从。并作愧群僚。

　　【寻周处士弘让诗】

　　试逐赤松游。披林对一丘。梨红大谷晚。桂白小山秋。石镜菱花发。桐门琴曲愁。泉飞疑度雨。云积似重楼。王孙若不去。山中定可留。

　　【赋得嵇叔夜诗】

　　山林重明灭。风月临嚣尘。著书惟隐士。谈玄止谷神。雁重翻伤性。蚕寒更养身。广陵馀故曲。山阳有旧邻。俗俭宁妨患。才多反累身。寄言山吏部。无以助庖人。

　　【和太子重云殿受戒诗】

　　皇明执东曜。帝扆居北辰。小乘开治道。大觉拯苍民。殊途同义路。分流合智津。传香引上德。列伎进名臣。连阁翻如画。图云更似真。镜山衔殿影。梅梁落梵尘。苑桂恒留雪。天花不待春。万年逢瑞应。千生值法身。天衣初拂石。豆火欲燃薪。重善终无服。轻毛庶有因。

　　【咏同泰寺浮图诗】

　　望园临柰苑。王城对邺宫。还从飞阁内。遥见崛山中。天衣疑拂石。凤翅欲凌空。云甍犹带雨。莲井不生桐。盘承云表露。铃摇天上风。月出琛含采。天晴幡带虹。周星疑更落。汉梦似今通。我后情初照。不与伊川同。方应捧马出。永得离尘蒙。

　　【赛汉高庙诗】

　　昔在唐山曲。今承紫贝坛。宁知临楚岸。非复望长安。野旷秋先动。林高叶早残。尘飞远骑没。日徙半峰寒。徒然仰成诵。终用试才难。

　　【乱后经夏禹庙诗】

　　金简泥初发。龙门凿始通。配天不失旧。为鱼微此功。林堂上偃蹇。山殿下穹隆。侵云似天阙。照水类河宫。神来导赤豹。仙女拥飞鸿。松龛撤暮俎。枣迳落寒丛。仙舟还入镜。玉轴更乘空。去国嗟行迈。离居泣转蓬。月起吾山北。星临天汉中。申胥犹有志。荀息本怀忠。待见搀枪灭。归来松柏桐。

　　【乱后行经吴邮亭诗】

　　邮亭一回望。风尘千里昏。青袍异春草。白马即吴门。獯戎鲠伊洛。杂种乱轘辕。辇道同关塞。王城似太原。休明鼎尚重。秉礼国犹存。殷牖多虽赜。尧城史转尊。泣血悲东走。横戈念北奔。方凭七庙略。誓雪五陵冤。人事今如此。天道共谁论。

　　【经陈思王墓诗】

　　公子独忧生。丘垅擅馀名。采樵枯树尽。犁田荒隧平。宁追宴平乐。讵想谒承明。旦余来锡命。兼言事结成。飘遥河朔远。飐飙飓风鸣。雁与云俱阵。沙将蓬共惊。枯桑落古社。寒鸟归。孤城。陇水哀葭曲。渔阳惨鼓声。离家来远客。安得不伤情。

　　【过建章故台诗】

　　鲁国观遗殿。韩城想旧台。仲宣原隰满。子建悲风来。夏莲犹反植。秋窗尚左开。图云仍溜雨。画水即生苔。及君欢四望。知余念七哀。

　　【和刘明府观湘东王书诗】

　　陈王擅书府。河间富典坟。五车方累箧。七阁自连云。松椠芳帙气。柏燻起厨文。羽陵青简出。妫泉绿字分。方因接游圣。暂得奉朝闻。峰楼霞早发。林殿日先曛。洛城复接限。归轩畏后群。

　　【和竹斋诗】

　　百拱横筇节。千栌跨篥竿。回龙仍作柱。置笛且成栾。向岭分花径。随阶转药栏。蜂归怜蜜熟。燕入重巢干。欲仰天庭掞。终知学步艰。

　　【从驾喜雨诗】

　　西狱浮樽桂。东皇事浴兰。赦诏还京兆。归神出灌坛。湿风含酒气。阴云助麦寒。典农欣受职。治粟喜当官。复此随车雨。民天知可安。

　　【奉和春夜应令诗】

　　春牖对芳洲。珠帘新上钩。烧香知夜漏。刻烛验更筹。天禽下北阁。织女入西楼。月皎疑非夜。林疏似更秋。水光悬荡壁。山翠下添流。讵假西园燕。无劳飞盖游。

　　【奉和武帝苦旱诗】

　　阳山蛇不蛰。洳泽鸟犹攒。暂息流膏雨。将似怨祁寒。文衣夜不卧。蔬食昼忘餐。洁诚同望祀。惟馨等浴兰。江苹享上帝。荆璧奠高峦。繁云兴岳立。蒸穴动龙蟠。渭渠还积水。滮池更起澜。

　　【奉和太子纳凉梧下应令诗】

　　北园凉气早。步辇暂逍遥。避日交长扇。迎风列短箫。山带弹琴曲。桐横栖凤条。悬门开溜水。锦石镇浮桥。黑米生菰叶。青花出稻苗。无因学仙藻。云气徒飘飖。

　　【芝草诗】

　　蜘蹰玩芝草。淹留攀桂丛。桂丛方偃蹇。芝叶正玲珑。如龙复如马。成阙复成宫。黄金九华发。紫盖六英通。隐士苍山北。仙神海穴东。随丹聊变水。独摇不须风。

　　【咏美人看画诗】

　　绛树及西施。俱是好容仪。非关能结束。本自细腰肢。镜前难并照。相将映渌池。看妆畏水动。敛袖避风吹。转手齐裾乱。横簪历鬓垂。曲中人未取。谁堪白日移。不分他相识。唯听使君知。

　　【送别於建兴苑相逢诗】

　　相逢小苑北。停车问苑中。梅新杂柳故。粉白映纶红。去影背斜日。香衣临上风。云流阶暗渐黑。冰开池半通。去马船难驻。啼乌曲未终。眷然从此别。车西马复东。

　　【侍宴诗】

　　沐道逢将圣。飞觞属上贤。仁风开美景。瑞气动非烟。秋树翻黄叶。寒池堕黑莲。承恩谢命浅。念报在身前。

　　【侍宴饯湘东王应令诗】

　　陈王从游士。高宴入承华。并载同连璧。雕文类简沙。落猿时动树。坠雪暂摇花。念此离筵促。方愁别路赊。

　　【和晋安王薄晚逐凉北楼回望应教诗】

　　向夕纷喧屏。追凉飞观中。树影临城日。窗含度水风。遥天如接岸。远帆似凌空。陪文惭宋玉。徒等侍兰宫。

　　【赠周处士诗】

　　九丹开石室。三径没荒林。仙人翻可见。隐士更难寻。篱下黄花菊。丘中白雪琴。方欣松叶酒。自和游山吟。

　　【新林】

　　旆转黄山路。舟纚白马津。送轮时合幰。分骖各背尘。常山喜临岱。陇头悲望秦。欲持汉中策。还以赠征人。

　　【奉使江州舟】中七夕诗

　　九江逢七夕。初弦值早秋。天河来映水。织女欲攀舟。汉使俱为客。星槎共逐流。莫言相送浦。不及穿针楼。

　　【南苑看人还诗】

　　春花竞玉颜。俱折复俱攀。细腰宜窄衣。长钗巧挟鬟。洛桥初度烛。青门欲上关。中人应有望。上客莫前还。

　　【咏美人】看画应令诗】

　　欲知画能巧。唤取真来映。并出似分身。相看如照镜。安钗等疏密。着领俱周正。不解平城围。谁与丹青竞。

　　【奉和药名诗】

　　英王牧荆楚。听讼出池台。督邮称蝗去。亭长说乌来。行塘朱鹭响。当道赤帷开。马鞭聊写赋。竹叶暂倾怀。

　　【看放市诗】

　　旗亭出御道。游目暂回车。既非随舞鹤。聊思索枯鱼。悬龟识季主。榜酒见相如。日中人已合。黄昏故未疏。

　　【应令诗】

　　江上早寒生。萧条铙管清。别筵开帐殿。离舟卷幔城。前山黄叶起。对岸白沙惊。临涡同极望。窃吹愧才轻。

　　【侍宴饯东阳太守范】子云诗

　　东部资良守。北宫敦献酬。新枝渐接树。故冻欲含流。早花少馀雪。春寒极晚秋。徒嗟白岸远。空想赤松游。

　　【和望月诗】

　　桂殿月偏来。留光引上才。圆随汉东蚌。晕逐淮南灰。渡河光不湿。移轮辙讵开。此夜临清景。还承终宴杯。

　　【和徐主簿望月诗】

　　楼上徘徊月。窗中愁思人。照雪光偏冷。临花色转春。星流时入晕。桂长欲侵轮。愿以重光曲。承君歌扇尘。

　　【咏风诗】

　　宋地鶂飞初。湘川燕起馀。扫坛聊动竹。吹薤欲成书。苍梧洞犹在。合浦树应疏。阳乌一转翅。千里定非虚。

　　【咏花雪诗】

　　瑞雪坠尧年。因风入绮钱。飞花洒庭树。凝瑛结井泉。寒光晦八极。同云暗九天。已飘黄竹路。共庆白渠田。

　　【春日诗】

　　桃红柳絮白。照日复随风。影出朱城外。香归青殿中。水映寄生竹。山横半死桐。颁文知渥重。搦札愧才空。

　　【七夕诗】

　　玉匣卷悬衣。针楼开夜扉。姮娥随月落。织女逐星移。离前忿促夜。别后对空机。倩语雕陵鹊。填河未可飞。

　　【岁尽应令诗】

　　岁序已云殚。春心不自安。聊开柏叶酒。试奠五辛盘。金薄图神燕。朱泥却为雪中看。

　　【赋得山诗】

　　层云霾峻岭。绝涧倒危峰。刻削临千仞。嵯峨起百重。行曦上杳杳。结雾下溶溶。仁心留此属。休奉愧群龙。

　　【同萧左丞咏摘梅花诗】

　　窗梅朝始发。庭雪晚初消。折花牵短树。攀丛入细条。垂冰溜玉手。含刺罥春腰。远道终难寄。馨香徒自饶。

　　【和晋安王咏燕诗】

　　可怜幕上燕。差池弄羽衣。夜夜同巢宿。朝朝相对飞。衔泥瞻乐善。相贺奉英徽。秋蝉行寂寞。恋此未辞归。

　　【咏胡床应教诗】

　　传名乃外域。入用信中京。足欹形已正。文斜体自平。临堂对远客。命旅誓初征。何如淄馆下。淹留奉盛明。

　　【暮游山水应令赋得碛字诗】

　　馀春属清夜。西园恣游历。入迳转金舆。开桥通画鹢。细藤初上楥。新流渐涵碛。云峰没城柳。电影开严壁。

　　【奉和湘东王应令诗二首】

　　【春宵】

　　征人别未久。年芳复临牖。烛下夜缝衣。春寒偏着手。愿及归飞雁。因书寄高柳。

　　【冬晓诗】

　　邻鸡声已传。愁人竟不眠。月光侵曙后。霜明落晓前。萦鬟起照镜。谁忍插花钿。

　　【咏檐燕诗】

　　双燕集兰闺。双飞高复低。向户疑新箔。登巢识故泥。依櫩本相贺。近幕愿同栖。

　　【奉贺便省馀秋诗】

　　前对金精坂。傍临圆水池。照影碍浮叶。看山通迥枝。雁行连雾尽。雨足带云移。

　　【被使从渡江诗】

　　八阵引住兵。三河总舻舳。绛天扬远旆。雷野驱长毂。夜剑动星芒。秋潮惊箭服。

　　【登城北望诗】

　　誓师屠六郡。登城望九嵕。山沈黄雾里。地尽黑云中。霜戈曜垅日。哀笳断塞风。

　　【道馆诗】

　　仙人白鹿上。隐士潜溪边。试取西山药。来观东海田。

　　【赋得转歌扇诗】

　　团纱映似月。蝉翼望如空。回持掩曲态。转作送声风。

　　【咏舞诗】

　　飞凫袖始拂。啼乌曲未终。聊因断续唱。试托往还风。

　　【咏舞曲应令诗】

　　歌声临画阁。舞袖出芳林。石城定若远。前谿应几深。

　　【咏主人少姬应教诗】

　　故年齐总角。今春半上头。那知夫婿好。能降使君留。

　　【咏长信宫中草诗】

　　委翠似知节。含芳如有情。全由履迹少。并欲上阶生。

　　【石崇金谷妓诗】

　　兰堂上客至。绮席清弦抚。自作明君辞。还教绿珠舞。

　　【远看放火诗】

　　风前细尘起。月里黑烟生。发焰看乔木。侵光识远城。

　　【舟中寒望诗】

　　日暮敞凫稍。曾冰合驶流。雪照齐君履。寒入楚王裘。

　　【石桥诗】

　　秦王金作柱。汉帝玉为栏。仙人飞往易。道士出归难。

　　【咏桂树诗】

　　新丛入望苑。旧干别层城。倩视今移处。何如月里生。

　　【赋得池萍诗】

　　风翻乍青紫。浪起时疏密。木欲叹无根。还惊能有实。

　　【新苔诗】

　　随潮染岸石。逐沬聚浮楂。徒令阿谷丽。停筐不汰沙。

　　【被执作诗一首】

　　

　　发与年俱暮。愁将罪共深。聊持转风烛。暂映广陵琴。

　　【诗】

　　劲气方凝海。清威正折绵。

　　【三日侍宴咏曲水中烛影诗】

　　重焰垂花比芳树。风吹水动俱难住。春枝拂岸影上来。还柸绕客光中度。

　　【八关齐夜赋四城门更作四首】

　　【第一赋韵东城门病】

　　伏枕爱危光。痾缠生易折。无因雪岸草。虑反山穴。消渴腠肠府。疼蹇婴肢节。如何促龄内。忧苦无暂缺。

　　【南城门老】

　　虚蕉诚易犯。危藤复将啮。一随柯已微。当年信长诀。已同白驹去。复类红花热。妍容一旦罢。孤灯行自设。

　　【西城门死】

　　绥心虽殊用。灭景宁优劣。一随业风尽。终归虚妄设。五阴诚为假。六趣宁有截。零落竟同归。忧思空相结。

　　【北城门沙门】

　　俗幻生影空。忧绕心尘曀。於兹排四缠。去矣求三涅。下学辈留心。方从窈冥别。已悲境相空。复作泡云灭。

　　【第二赋韵东城门病】

　　空痾诚易愈。有病故难痊。徒知饵五色。终当悲九泉。已无云山草沈痗竟谁怜。复悲沦苦海。何由果净天。

　　【南城门老】

　　昔类红莲草。自玩绿池边。今如白华树。还悲明镜前。壮心欲何在。馀日乃西迁。清樽不复乐。蓬鬓岂还妍。

　　【西城门死】

　　高堂信逆旅。怀业理常牵。玉匣方委榇。金台不复延。挽声随迳远。萝影带松悬。讵能留十念。唯应逐四缘。

　　【北城门沙门】

　　经行林树下。求道志能坚。即有神通力。振锡远乘烟。一登四弘誓。至道莫能先。不贪旷劫寿。无论延促年。

　　【第三赋韵东城门病】

　　缠痾缅百年。自伤无五福。长萦画箧蛇。不值仙人鹿。习染迷画瓶。卧起求栖宿。罗襦岂再欢。临歧方土木。

　　【南城门老】

　　少年爱纨绮。衰暮惭罗縠。徒伤岁冉冉。陈诗非郁郁。鹤发辞轩冕。鲐背烹葵菽。松柏稍相依。欢爱时睦睦。

　　【西城门死】

　　追念平生时。遨游上苑囿。一没松柏下。春光徙儵昱。结根素因假。枝叶缘骨肉。自应蝼蚁驱。值此风刀逐。

　　【北城门沙门】

　　俗茧厌缠丝。因由抽善縠。长披忍辱铠。去此纤罗服。愿引三涂众。俱令十使伏。珠月犹沈首。金錍未挑目。

　　【第四赋韵东城门病】

　　紫纨未可得。漳滨徒再离。一逢犬马病。贲育罢驱驰。已无九转术。复阙万金奇。不看授疆掌。唯梦莲花池。

　　【南城门老】

　　盛年歌吹日。顾步惜容仪。一朝衰朽至。星星白发垂。已伤万事尽。复念九门枝。垂轩意何在。独坐镜如斯。

　　【西城门死】

　　一息于今罢。平生讵可规。天长晓露促。千龄谁复知。华堂一相舍。松帐杳难窥。万祀藏珠应。千年罢玉羁。

　　【北城门沙门】

　　深心不可染。正道亦难欹。方除五欲累。长辞三雅卮。依空虑难静。习善路犹弛。没身竟靡托。单盂讵待赀。  


　　王筠

　　〈筠。字元礼。一字德柔。琅邪临沂人。齐司空僧虔孙。起家中军临川王行参军。迁太子舍人。尚书殿中郎。累迁太子洗马、中舍人。并掌东宫管记。出为丹阳尹丞。迁中书郎。除太子家令。普通六年。除尚书吏部郎。迁太子中庶子。中大通三年。出为临海太守。大同初。迁秘书监。大宝元年。简文即位。卒。年六十九。有集十一卷、中书集十一卷、临海集十一卷、左佐集十一卷、尚书集九卷。〉

　　【乐府】

　　【有所思】

　　丹墀生细草。紫殿纳轻阴。暧暧巫山远。悠悠湘水深。徒歌鹿卢剑。空贻玳瑁簪。望君终不见。屑泪且长吟。

　　【陌上桑】

　　人传陌生桑。未晓已含光。重重相荫映。软弱自芬芬。秋胡始倚马。罗敷未满筐。春蚕朝已老。安得久彷徨。

　　【侠客篇】

　　侠客趋名利。剑气坐相矜。黄金涂鞘尾。白玉饰钩膺。晨驰逸广陌。日暮返平陵。举鞭向赵李。与君方代兴。

　　【三妇艳】

　　大妇留芳褥。中妇对华烛。无小妇独无事。当轩理清曲。丈人且安卧。艳歌方断续。

　　【杂曲二首】

　　乌带夜已逼。虫飞晓尚赊。桂月徒留影。兰灯空结花。

　　可怜洛城东。芳树摇春风。丹霞映白日。细雨带轻虹。

　　【行路难】

　　千门皆闭夜何央。百忧俱集断人肠。探瑞箱中取刀尺。拂拭机上断流黄。情人逐情虽可恨。复畏边远乏衣裳。已缫一茧催衣缕。复捣百和裛衣香。犹忆去时腰大小。不知今日身短长。裲裆双心共一袜。袙复两边作八襊。襻带虽安不忍缝。开孔裁穿犹未达。胸前却月两相连。本照君心不照天。愿君分明得此意。勿复流荡不如先。含悲含怨判不死。封情忍思待明年。

　　【楚妃吟】

　　窗中曙。花早飞。林中明。鸟早归。庭前日。暖春闺。香气亦霏霏。香气漂。当轩清。唱调独顾慕。含怨复含娇。蝶飞兰复熏。袅袅轻风入。翠裙春可游。歌声梁上浮。春游方有乐。沈沈下罗幕。

　　【诗】

　　【侍宴饯临川王北伐应诏诗】

　　金版韬英。玉牒蕴精。帝德乃琥。王威有征。轩习弧矢。夏陈干戚。周骛戎车。汉驰羽檄。我皇俊圣。千年踵武。德洞十门。威加八柱。金正圮德。水行失道。胡马南牧。戎徒西保。荐食伊瀍。整居丰镐。金关扬尘。铜台茂草。命彼膳夫。爰诏协律。乐赋出车。弦操吉日。玉馔骈罗。琼浆泛溢。圣德温温。宾仪秩秩。

　　【早出巡行瞩望山海诗】

　　王生临广隰。潘子望洪河。同轸怀归思。俱兴年逝歌。曰余异二子。承睫泪滂沱。剖符瀛海外。结绶层山阿。因心留恻悯。恕已息烦苛。缮筑循时隟。兴动藉民和。高门惟壮丽。修雉亦骈罗。层楼亦攀陟。复道亦经过。昧旦清音上。风气入纤萝。云起垂天翼。水动连山枝。奔涛延澜汗。积翠远嵯峨。乡关屡回曲。还顾杳蹉跎。曾微肃肃羽。望路空如何。

　　【北寺寅上人房望远岫玩前池诗】

　　安期逐长往。交甫称高让。远迹入沧溟。轻举驰昆阆。良由心独善。兼且情由放。岂若寻幽栖。即目穷清旷。激水周堂下。屯云塞檐向。闲牖听奔涛。开窗延叠嶂。前阶复虚沿。沵迤成洲涨。雨点散圆文。风生起斜浪。游鳞互瀺灂。群飞皆哢吭。莲叶蔓田田。菱花动摇漾。浮光曜庭庑。流芳袭帷帐。匡坐足忘怀。讵思江海上。

　　【和卫尉新渝侯巡城口号诗】

　　阊阖暧已昏。钩陈杳将暮。栖乌城上返。晚雀林中度。屯卫时巡警。凝威肆安步。阁道趋文昌。禁兵连武库。铜乌）迎早风。金掌承朝露。罘罳分晓色。睥睨生秋雾。维城任寄隆。空想灵均赋。伊余方病免。后园保恬素。

　　【寓直中庶坊赠萧洗马诗】

　　龙楼实九重。薄寒殊复早。玉阶泫清露。铜池结秋潦。霜被守宫槐。风惊护门草。之子擅文华。纵横富辞藻。舒锦惭光丽。握珠谢奇宝。愧予非工文。何用披怀抱。

　　【奉和皇太子忏悔应诏诗】

　　奉和皇太子忏悔诗。仍上皇宸。极圣旨即疏降。同所用十韵。私心庆跃。得未曾有。招采馀韵。更题鄙拙。

　　一圣智比明。帝德光四海。荷负诚悠属。度脱实斯在。忏说济蒙愚。推心屏欺殆。名僧引定慧。朝缨列元凯。还学依善导。反心由真宰。和铃混吹音。胜幡荣雪彩。早蒲欲抽叶。新篁向舒。翘勤谅恳到。归诚信兼倍。睿艳似烟霞。栏杆若珠琲。善诱虽欲继。含毫愧文彩。

　　【和皇太子忏悔诗】

　　习恶归礼忏。有过称能改。圣德及群生。唱说信兼采。翘心荡十恶。邈诚销五罪。三缚解智门。六尘清法海。超然故无着。逍遥新有待。

　　【和吴主簿诗六首】

　　【春月二首】

　　日照鸳鸯殿。萍生雁鹜池。游尘随影入。弱柳带风垂。青骹逐黄口。独鹤惨羁雌。同衾远游说。结爱久生离。於今方溘死。宁须萱草枝。

　　菤葹心未发。蘼芜叶欲齐。春蚕方曳绪。新燕正衔泥。野雉呼雌雊。庭禽挟子栖。从君客梁后。方昼掩春闺。山川隔道里。芳草徒萋萋。

　　【秋夜二首】

　　九重依夜管。四壁惨无辉。招摇顾西落。乌鹊向东飞。流萤渐收火。络纬欲催机。尔时思锦字。持制行人衣。所望丹心达。嘉客傥能归。

　　露华初泥泥。桂枝行梀梀。杀气下重轩。轻阴满四屋。别宠增修夜。远征悲独宿。愁萦翠羽眉。泪满横波目。长门绝往来。含情空杼轴。

　　【游望二首】

　　落日照红妆。挟瑟当窗牖。宁复歌蘼芜。唯闻叹杨柳。结好在同心。离别由众口。徒设露葵羹。谁酌兰英酒。会日杳无期。蕣华安得久。

　　相思不安席。聊至狭邪东。愁眉仿戚里。高髻学城中。双眉偏照日。独蕊好萦风。自陈心所想。献赋甘泉宫。传闻方鼎食。讵忆春闺中。

　　【代牵牛答织女诗】

　　新知与生别。由来傥相值。如何寸心中。一宵怀两事。欢娱未缱绻。倏忽成离异。终日遥相望。秪益生愁思。犹想今春悲。尚有故年泪。忽遇长河转。独喜凉飙至。奔精翊凤轸。纤阿警龙辔。

　　【苦暑诗】

　　日坂散朱雰。天隅敛青霭。飞飙焕南陆。炎津通北濑。繁星聚若珠。密云屯似盖。月至每开襟。风过时解带。

　　【五日望采拾诗】

　　裁缝逗早夏。点画守初晨。绡纨既妍媚。脂粉亦香新。长丝表良节。命缕应嘉辰。结芦同楚客。采艾异诗人。折花竞鲜彩。拭露染芳津。含娇起斜盻。敛笑动微嚬。献珰依洛浦。怀佩似江滨。须待恩光接。中夜奉衣巾。

　　【奉酧从兄临川桐树诗】

　　伊昔擅羽仪。待价龙门垂。优游清露点。徽穆惠风吹。月上阴阳干。云复死生枝。公子存高尚。聊用影华池。栖鸾既不重。舞鹤复何施。方同散木爨。清响竟谁知。

　　【摘安石榴赠刘孝威诗】

　　中庭有奇树。当户发华滋。素茎表朱实。绿叶厕红蕤。既标太冲赋。复见安仁诗。宗生仁寿殿。族代河阳湄。有美清淮北。如玉又如龟。退书写虫篆。进对多好辞。我家新置侧。可求不难识。相望阻盈盈。相思满胸臆。高枝为君采。请寄西飞翼。

　　【东南射山诗】

　　

　　还丹改容质。握髓驻流年。口含千里雾。掌流五色烟。琼浆泛金鼎。瑶池溉玉田。倏忽整龙驾。相遇凤台前。

　　【春游诗】

　　藂兰已飞蝶。杨柳半藏鸦。物色相煎荡。微步出东家。既同翡翠翼。复如桃李花。欲以千金笑。回君流水车。

　　【观海诗】

　　善即谁为御。我来无别心。聊复寓兹兴。兹兴将何咏。

　　照本苟不昧。在昧理知莹。忽乘搏角势。超腾送崖上。

　　卑牧会善下。智流心不争。借悟虽由外。鉴至成铜镜。

　　【春日诗】

　　金堤草非旧。玉池泉已新。风生似羊角。云上若鱼鳞。幽闺多怨思。停织坐娇春。芳华既零落。方作向隅人。

　　【向晓闺情诗】

　　北斗行欲没。东方稍已晞。晨鸡初下栖。晓露尚沾衣。衾裯徒有设。信誓果相违。讵忍开朝镜。羞恨掩空扉。

　　【望夕霁诗】

　　连山卷乱云。长林息众籁。密树含绿滋。遥峰凝翠霭。石溜正潀潺。山泉始澄汰。物华方入赏。跂予心期会。

　　【和孔中丞雪里梅花诗】

　　水泉犹未动。庭树已先知。翻光同雪舞。落素混冰池。今春竞时发。犹是昔年枝。唯有长憔悴。对镜不能窥。

　　【摘园菊赠谢仆射举诗】

　　灵茅挺三脊。神芝曜九明。菊花偏可憙。碧叶媚金英。重九惟嘉节。抱一应元贞。泛酌宜长主。聊荐野人诚。

　　【答元金紫饷朱李诗】

　　秾华春发彩。结实下成蹊。潘生咏金谷。魏后沈寒溪。逢君重妖丽。移玩入崇闺。惭无琼玖报。徒用萃幽栖。

　　【咏轻利舟应临汝侯教诗】

　　君侯饰轻利。摇荡迈飞云。凌波漾鹢彩。泛水涣蛟文。电流已光绝。鸟逝复超群。倏忽方千里。恋兹歧路分。

　　【咏灯檠诗】

　　百华曜九枝。鸣鹤映冰池。朱光本内照。丹花复外垂。流晖悦嘉客。翻影泣生离。自销良不悔。明白愿君知。

　　【咏蜡烛诗】

　　执烛引佳期。流影度单帷。朣胧别绣被。依稀见蛾眉。荚明不足贵。燋烬岂为疑。所恐恩情改。照君寻履綦。

　　【和萧子范入元襄王第诗】

　　昔入睢阳苑。连步披风云。今游故台处。回望阒无人。皓壁留馀篆。蕙圃有馀芬。行人皆陨涕。何独孟尝君。

　　【闺情诗】

　　月出宵将半。星流晓未央。空闺易成响。虚室自生光。娇羞悦人梦。犹言君在傍。

　　【东阳还经严陵濑赠萧大夫诗】

　　子陵狥高尚。超然独长往。钓石宛如新。故态依可想。

　　【游望诗】

　　晨登黄马坡。遥望白龙堆。风威尽撩折。路险车轮摧。

　　【以服散枪赠殷钧别诗】

　　玉铉布交文。金丹焕仙骨。九沸翻成缓。七转良为切。执以代疏麻。长贻故人别。

　　【诗】

　　桓桓信无敌。堂堂宁有前。九良易举。八荒安足吞。

　　【诗】

　　灵图白玉检。宝册黄金题。会昌其符合。至德乃司契。

　　缘严蔓芳杜。回崖掩绿蕙。嘉禾挺皋苏。奇香发迷迭。

　　宝地恣凭陵。神乐忽侵窃。猛将穷舂击。勇夫贪搏噬。

　　【诗】

　　烧山多诡怪。苍岭复迢遰。神芝曜七明。山蒲含九节。日軿若回驾。相待青云际。

　　九沸翻成缓。七辅良为切。烟霞幸易亲。龟纽讵难税。

　　【和刘尚书诗】

　　客馆动秋光。仙台起寒雾。

　　褚沄

　　〈沄。字士洋。河南阳翟人。为县令。迁湘东王府参军。仕至御史中丞。〉

　　【咏柰诗】

　　成都贵素质。酒泉称白丽。红紫夺夏藻。芬芳掩春蕙。映日照新芳。丛林抽晚蒂。谁谓重三珠。终焉竞八桂。不让圜丘中。粲洁华庭际。

　　【赋得蝉诗】

　　避雀芳枝里。飞空华殿曲。天寒响屡嘶。日暮声愈促。繁吟如欲尽。长韵还相续。饮露非表清。轻身易知足。

　　鲍至

　　〈至。东海人。仕晋安王。随府在雍州。号高斋学士。〉

　　【山池应令诗】

　　望园光景暮。林观歇雰埃。荷疏不碍楫。石浅好萦苔。风光逐榜转。山望向桥开。树交楼影没。岸暗水光来。

　　【奉和往虎窟山寺诗】

　　神心睠物序。访道绝尘嚣。林疏盖影出。风去管声遥。息徒依胜境。税驾上山椒。年还节已仲。野绿气方韶。短叶生乔树。疏花发早条。远峰带云没。流烟杂雨飘。复兹承乏者。颁名厕末僚。愿藉连河涧。庶影慧灯昭。一知衣内宝。衣惭兹地辽。

　　鲍几

　　〈几。一作机。字景玄。东海人。家贫。吏部尚书王亮举为舂陵令。历太常丞、尚书郎。终於湘东王谘议参军。〉

　　【伍子胥】

　　忠孝诚无报。感义本投身。日暮江波急。谁怜渔丈人。楚墓悲犹在。吴门恨未申。

　　【释奠应诏为王曒作诗】

　　伊昔列圣。表训成均。德隆诏彻。义重师臣。礼有损益。道有相因。蝉联遐代。庵暧遗尘。

　　三代异教。五运殊时。则天启圣。纽地开基。揖让丕显。熙载畴咨。综核名实。文德来思。

　　水积涓流。山资累。礼实立身。学乃成器。师师阙里。济济洙泗。西玦献珍。南翚程贽。

　　於铄上嗣。夙昭懋则。正位则离。迈心泉塞。兽门让齿。龙楼观德。。是资监国。

　　尊师荐德。明祀告虔。幕人掌握。司几奉筵。堂灌玉瓒。庭奏朱弦。义高夏策。礼盛姬篇。

　　大飨既周。德馨惟楙。殊方知礼。声教日富。陆离簪笏。徘徊舞袖。楚楚儒衣。莘莘国胄。

　　曲成罔隔。容光无已。合符出守。通籍入仕。空列周行。恩非望始。徒怀十驾。终谢千里。

　　鲍泉

　　〈泉。字润岳。几子。事元帝为通直侍郎。元帝承制。累迁信州刺史。世子方诸刺郢州。泉为长史。大宝二年。侯景陷郢。被害。有集一卷。〉

　　【咏剪彩花诗】

　　花生剪刀里。从来讶逼真。风动虽难落。蜂飞欲向人。不知今日后。谁能逆作春。

　　【奉和湘东王春日诗】

　　新莺始新归。新蝶复新飞。新花满新树。新月丽新辉。新光新气早。新望新盈抱。新水新绿浮。新禽新听好。新景自新还。新叶复新攀。新枝虽可结。新愁讵解颜。新思独氛氲。新知不可闻。新扇如新月。新盖学新云。新落连珠泪。新点石榴裙。

　　【落日看还诗】

　　妖姬竞早春。上苑逐名辰。苔轻变水色。霞浓掩日轮。雕梦斜落景。画扇拂游尘。衣香遥已度。衫红远更新。谁家荡舟妾。何处织缣人。

　　【南苑看游者诗】

　　洛阳小苑地。车马盛经过。缘沟驻行幰。傍柳转鸣珂。履高含响佩。袜轻半隐罗。浮云无处所。何用转横波。

　　【江上望月诗】

　　客行钩始悬。此夜月将弦。川澄光自动。流驶影难圆。苍苍随远色。瀁々逐漪涟。无因转还泛。回首眷前贤。

　　【秋日诗】

　　露色已成霜。梧楸欲半黄。燕去櫩恒静。莲寒池不香。夕乌飞向月。馀蚊聚逐光。旅情恒自苦。秋夜渐应长。

　　【咏梅花诗】

　　可怜阶下梅。飘荡逐风回。度帘拂罗幌。萦窗落梳台。乍随纤手去。还因插鬓来。客心屡看此。愁眉敛讵开。

　　【咏蔷薇诗】

　　经植宜春馆。霍靡上兰宫。片舒犹带紫。半卷未全红。叶疏难蔽日。花密易伤风。佳丽新妆罢。含笑折芳丛。

　　【寒闺诗】

　　行人消息断。空闺静复寒。风急朝机燥。镜暗晚妆难。从来腰自小。衣带就中宽。

　　邵陵王萧纶

　　〈纶。字世调。武帝第六子。天监十三年封邵陵王。出为琅邪、彭城二郡太守。普通初。为江州刺史。大宝中。假黄钺。都督中外诸军事。兵败。为西魏所杀。有集六卷。〉

　　【代秋胡妇闺怨诗】

　　荡子从游宦。思妾守房栊。尘镜朝朝掩。寒衾夜夜空。若非新有悦。何事久西东。知人相忆否。泪尽梦啼中。

　　【车中见美人诗】

　　关情出眉眼。软媚着腰肢。语笑能娇媄。行步绝逶迤。空中自迷惑。渠傍会不知。悬念犹如此。得时应若为。

　　【见姬人诗】

　　春来不复赊。入苑驻行车。比来妆点异。今世拨鬟斜。却扇承枝影。舒衫受落花。狂夫不妒妾。随意晚还家。

　　【入茅山寻桓清远乃题壁诗】

　　荆门丘壑多。瓮牖风云入。自非栖遁情。谁堪霜露湿。

　　【咏新月诗】

　　霜氛含月彩。霭霭下南楼。雾浓光若昼。云驶影疑流。

　　【和湘东王后园回文诗】

　　烛华临静夜。香气入重帏。曲度闻歌远。繁弦觉舞迟。

　　【戏湘东王诗】

　　湘东有一病。非哑复非聋。相思下只泪。望直有全功。

　　【诗】

　　帷开见钗影。帘动闻钏声。

　　徐怦

　　〈怦。勉从子。仕梁为武陵王纪参军。侯景乱。怦劝纪入援。不从。大宝三年。纪称帝。又固谏。被杀。〉

　　【夏日诗】

　　炎光歇中宇。清气入房栊。晚荷犹卷绿。疏莲久落红。  


　　梁元帝萧绎

　　〈绎。字世诚。武帝第七子。天监十三年。封湘东王。为会稽太守。入为侍中、丹阳尹。普通中为荆州刺史。大同中为江州刺史。太清初。复为荆州。侯景陷建康。奉秘诏假黄钺大都督中外诸军事、司徒。承制进位相国。以大宝三年即位於江陵。改元承圣。承圣三年。为西魏所害。年四十七。追尊曰孝元皇帝。有金楼子十卷、集五十二卷、小集十卷。〉

　　【乐府】

　　【长歌行】

　　当垆擅旨酒。一卮堪十千。无劳蜀山铸。扶受采金钱。人生行乐尔。何处不留连。朝为洛生咏。夕作据梧眠。从兹忘物我。优游得自然。

　　【芳树】

　　芬芳君子树。交柯御宿园。桂影含秋月。桃花染春源。落英逐风聚。轻香带蕊翻。丛枝临北阁。灌木隐南轩。交让良且重。成蹊何用言。

　　【巫山高】

　　巫山高不穷。迥出荆门中。滩声下溅石。猿鸣上逐风。树杂山如画。林暗涧疑空。无因谢神女。一为出房栊。

　　【陇头水】

　　衔悲别陇头。关路漫悠悠。故乡迷远近。征人分去留。沙飞晓成幕。海气旦如楼。欲识秦川处。陇水向东流。

　　【折杨柳】

　　巫山巫峡长。垂柳复垂杨。同心且同折。故人怀故乡。山似莲花艳。流如明月光。寒夜猿声彻。游子泪沾裳。

　　【关山月】

　　朝望清波道。夜上白登台。月中含桂树。流影自徘徊。寒沙逐风起。春花犯雪开。夜长无与晤。衣单谁为裁。

　　【洛阳道】

　　洛阳开大道。城北达城西。青槐随幔拂。绿柳逐风低。玉珂鸣战怪。金爪斗场鸡。桑萎日行暮。多逢秦氏妻。

　　【长安道】

　　西接长楸道。南望小平津。飞梦甍绮翼。轻轩影画轮。雕鞍承赭汗。槐路起红尘。燕姬杂赵女。淹留重上春。

　　【紫骝马】

　　长安美少年。金络铁连钱。宛转青丝鞚。照耀珊瑚鞭。依槐复依柳。躞蹀复随前。方逐幽并去。西北共联翩。

　　【骢马驱】

　　朔方寒气重。胡关饶苦雾。白雪昼凝山。黄云宿埋树。连翩行役子。终朝征马驱。试上金微山。还看玉关路。

　　【刘生】

　　任侠有刘生。然诺重西京。扶风好惊坐。长安恒借名。榴花聊夜饮。竹叶解朝酲。结交李都尉。遨游佳丽城。

　　【飞来双白鹤】

　　紫盖学仙成。能令吴市倾。逐舞随疏节。闻琴应别声。集田遥赴影。隔雾近相鸣。时从洛浦渡。飞向辽东城。

　　【班婕妤】

　　婕妤初选入。含媚向罗帏。何言飞燕宠。青苔生玉墀。谁知向辇爱。遂作裂纨诗。以兹自伤苦。终无长信悲。

　　【半路溪】

　　相逢半路溪。隔溪犹不度。望望判知是。翩翩识行步。摘赠兰泽芳。欲表同心句。先将动旧情。恐君疑妾妒。

　　【采莲曲】

　　碧玉小家女。来嫁汝南王。莲花乱脸色。荷叶杂衣香。因持荐君子。愿袭芙蓉裳。

　　【吴趋行】

　　水里生葱翅。池心恒欲飞。莲花逐床返。保时乘<舟归。

　　【燕歌行】

　　燕赵佳人本自多。辽东少妇学春歌。黄龙戍北花如锦。玄菟城前月似蛾。如何此时别夫婿。金羁翠眊往交河。不闻入汉去燕营。怨妾愁心百恨生。漫漫悠悠天未晓。遥遥夜夜听寒更。自从异县同心别。偏恨同时成异节。横波满脸万行啼。翠眉暂敛千里结。并海连天合不开。那堪春日上春台。乍见远舟如落叶。复看遥舸似行杯。沙汀夜鹤啸羁雌。妾心无趣坐伤离。翻嗟汉使音尘断。空伤贱妾燕南垂。

　　【乌栖曲四首】也。

　　沙棠作船桂为楫。夜渡江南采莲叶。复值西施新浣沙。共向江干眺月华。

　　月华似璧星如佩。流影澄明玉堂内。邯郸九枝朝始成。金卮玉碗共君倾。

　　交龙成锦斗凤纹。芙蓉为带石榴裙。日下城南两相望。月没参横掩罗帐。

　　七彩隋珠九华玉。蛱蝶为歌明星曲。兰房椒阁夜方开。那知步步香风逐。

　　【诗】

　　【登堤望水诗】

　　驱马河堤上。非谓城隅游。怀山殊未已。徒然劳九愁。旅泊依村树。江槎拥戍楼。高岸翻成浦。曲港反通舟。枣野良知叹。瓠河今可俦。愿假宣尼道。泗水却横流。

　　【赴荆州泊三江口诗】

　　涉江望行旅。金钲间彩斿。水际含天色。虹光入浪浮。柳条恒拂岸。花气尽薰舟。丛林多故社。单戍有危楼。叠鼓随朱鹭。长箫应紫骝。莲舟夹羽氅。画舸覆缇油。榜歌殊未息。於此泛安流。

　　【藩难未静述怀诗】

　　玉节威云梦。金钲韵渚宫。霜戈临堑白。日羽映流红。单醪结猛将。芳饵引群雄。箭拥淇园竹。剑聚若溪铜。亟睹周王骏。多逢鲍氏骢。谋出河南贾。威寄陇西冯。溪云连阵合。却月半山空。楼前飘密柳。井上落疏桐。差营逢霔雨。立垒挂长虹。

　　【和王僧辩从军诗】

　　宝剑饰龙渊。长虹画彩旃。山虚和铙管。水净写娄船。连鸡随火度。燧象带烽然。洞庭晚风急。潇湘夜月圆。荀令多文藻。临戎赋雅篇。

　　【和刘尚书兼明堂斋宫诗】

　　质明摄上宰。诘旦乘轺轩。四圭邸苍玉。六变舞云门。香浮郁金酒。烟绕凤凰樽。貂冕交辉映。珩佩自相喧。微风飏清管。轻雨发陈根。新花临御陌。春色起天园。河间献乐语。斯道愧能论。

　　【和刘尚书侍五明集诗】

　　帝德洽区宇。垂衣彰太平。黄唐惭懋实。子姒恧嘉声。治家陈五礼。功成奏六英。汲引留宸宸鉴。舟航动睿情。法王唯一法。无生信不生。因因从此见。果果自斯明。元良仰副后。含一震鸿名。龟藏逾启筮。鲁史冠春卿。日宫佳气满。月殿善风清。绮钱蔽西观。缇幔卷南荣。金门练朝鼓。玉壶休夜更。宫槐留晓合。城乌侵曙鸣。露光枝上宿。霞影水中轻。虚薄今何事。徒知恋法城。

　　【和鲍常侍龙川馆诗】

　　珍台接闲馆。迢递山之劳。多解三真术。俱善四明方。玉题书仙篆。金榜烛神光。桂影侵檐进。藤枝绕槛长。苔衣随溜转。梅气入风香。

　　【登颜园故阁诗】

　　高楼三五夜。流影入丹墀。先时留上客。夫婿美容姿。妆成理蝉鬓。笑罢敛蛾眉。衣香知步近。钏动觉行迟。如何舞馆乐。翻见歌梁悲。犹悬北窗幌。未卷南轩帷。寂寂空郊暮。非复少年时。

　　【代旧姬有怨诗】

　　宁为万里隔。乍作死生离。那堪眼前见。故爱逐新移。未展春花落。遽被凉风吹。怨黛舒还敛。啼红拭复垂。谁能巧为赋。黄金妾不赀。

　　【夕出通波阁下观妓诗】

　　蛾月渐成光。燕姬戏小堂。胡舞开春阁。铃盘出步廊。起龙调节奏。却凤点笙簧。树交临舞席。荷生夹妓航。竹密无分影。花疏有异香。举杯聊转笑。欢兹乐未央。

　　【去丹阳尹荆州诗二首】

　　骖驾乘驷马。谒帝朝承明。分符莅闽越。终然惭励精。

　　副君垂奖盻。仁慈穆且敦。终朝陪北阁。清夜侍西园。降贵深知已。宁思食椹恩。未尝辞昼室。谁忍去轘辕。

　　【示吏民诗】

　　阙里尚捴谦。厉乡裁知足。咨余再分陕。少思宜寡欲。霞出浦流红。苔生岸泉绿。方知江汉士。变为邹鲁俗。

　　【后临荆州诗】

　　拥旄去京县。褰帷辞未央。弱冠复王役。从容游岂张。不学胡威绢。宁挂裴潜床。所冀方留犊。行当息饮羊。戏蝶时飘粉。风花乍落香。高栏来蕙气。疏帘度晚光。绮钱临仄宇。阿阁绕长廊。

　　【别荆州吏民】

　　玉节居分陕。金貂总上流。麾军时举扇。作赋且登楼。年光遍原隰。春色满汀洲。日华三翼舸。风转七星斿。向解青丝缆。将移丹桂舟。

　　【宫殿名诗】

　　林间花欲燃。竹迳露初圆。斗鸡东道上。走马北场边。合欢依暝卷。葡萄向日鲜。旗亭觅张放。香车迎董贤。定隔天渊水。相思夜不眠。

　　【县名诗】

　　长陵新市北。郑卫好容仪。先过上兰苑。还牵高柳枝。薄妆宜入镜。舒花堪照池。蒲洲涵水色。椒壁杂风吹。此时方夜饮。平台传羽卮。

　　【姓名诗】

　　征人习水战。辛苦配戈船。夜城随偃月。朝军逐避年。龙吟澈水渡。虹光入夜圆。涛来如阵起。星上似烽然。经时事南越。还复讨朝鲜。

　　【将军名诗】

　　虎旅皆成阵。龙骑尽能甫。鸣鞭俱破虏。决胜往长榆。细柳浮轻暗。大树绕栖乌。楼船写退鹢。樯鸟狎飞凫。度河还自许。偏与功名俱。

　　【屋名诗】

　　梁园气色和。斗酒共相过。玉柱调新曲。画扇掩馀歌。深潭影菱菜。绝壁挂轻萝。木莲恨花晚。蔷薇嫌刺多。含情戏芳节。徐步待金波。

　　【车名诗】

　　长墟带江转。连甍映日分。佳人坐椒屋。接膝对兰薰。绕砌萦流水。边梁图画云。锦色悬殊众。衣香遥出群。日暮轻帷下。黄金妾赠君。

　　【船名诗】

　　天际浮云飞。三翼自相追。池模白鹄舞。檐知青雀归。华渊通转堑。伏槛跨相矶。松涧流星影。桂窗斜月晖。思君此无极。高楼泪染衣。

　　【歌曲名诗】

　　啼乌怨别偶。曙鸟忆离家。石阙题书字。金灯飘

　　落花。东方晓星没。西山晚日斜。縠衫回广袖。团扇掩轻纱。暂借青骢马。来送黄牛车。

　　【药名诗】

　　戍客恒山下。常思衣锦归。况看春草歇。还邮雁南飞。烛凝花影。重台闭绮扉。风吹竹叶袖。网缀流黄机。讵信金城里。繁露晓沾衣。

　　【针穴名诗】

　　金推五百里。日晚唱归来。车转承光殿。步上通天台。钗临曲池影。扇拂玉堂梅。先取中庭入。罢逐步廊回。下关那早闭。入迎已复开。

　　【龟兆名诗】

　　土膏春气生。倡女协春情。鱼游连北水。鹄作辽东鸣。折梅还插鬓。荡柱更移声。银烛含含朱火。金炉对宝笙。百枝凝夕焰。却月隐高城。

　　【兽名诗】

　　豹韬求秘术。虎略选良臣。水涉黄牛浦。山过白马津。摧锋上狐塞。画像入麒麟。果下新花落。桃枝芳树春。王孙及公子。熊席复横陈。

　　【鸟名诗】

　　方舟去鳷鹊。鹄引欲相要。晨凫移去舸。飞燕动归桡。鸡人怜夜刻。凤女念吹箫。雀钗照轻幌。翠的绕纤腰。复闻朱鹭曲。钲管杂回潮。

　　【树名诗】

　　赵李竞追随。轻衫露弱枝。杏梁始东照。枯火未西驰。香因玉钏动。佩逐金衣移。柳叶生眉上。珠珰摇鬓垂。逢君桂枝马。车下觅新知。

　　【草名诗】

　　胡王迎娉主。涂经蒯北游。金钱买含笑。银缸影梳头。初控游龙马。仍移卷柏舟。中江离思切。蓬鬓不堪秋。况度菖蒲海。落月似悬钩。

　　【相名诗】

　　仙人卖玉杖。乘鹿去山林。浮杯度池曲。摩镜往河阴。井内书铜板。灶里化黄金。妻摇五明扇。妾弄一弦琴。暂游忽千里。中天那可寻。

　　【望江中月影诗】

　　澄江涵皓月。水影若浮天。风来如可泛。流急不成圆。秦钩断复接。和璧碎还联。裂纨依岸草。斜桂逐行船。即此春江上。无俟百枝然。

　　【咏雾诗】

　　晓雾晦阶前。垂珠带叶边。五里浮长隰。三晨暗远天。傍通似佳气。却望若飞烟。疏帘还复密。断栋更疑连。还思逢乐广。能令云雾褰。

　　【春日诗】

　　春还春节美。春日春风过。春心日月异。春情处处多。处处春芳动。日日春禽变。春意春已繁。春人春不见。不见怀春人。徒望春光新。春愁春自结。春结讵能申。欲道春园趣。复忆春时人。春人竟何在。空爽上春期。独念春花落。还以惜春时。

　　【纳凉诗】

　　高舂斜日下。佳气满櫩楹。池红早花落。水绿晚苔生。星稀月稍上。云开河尚横。白鸟翻帷暗。丹萤入帐明。珠綦趋北阁。玳席徙南荣。金铺掩夕扇。玉壶传夜声。

　　【赋得涉江采芙蓉诗】

　　江风当夏清。桂楫逐流萦。初疑京兆剑。复似汉冠名。荷香带风远。莲影向根生。叶卷珠难溜。花舒红易倾。日暮凫舟满。归来度锦城。

　　【赋得兰泽多芳草诗】

　　春兰本无绝。春泽最葳蕤。燕姬得梦罢。尚书奏事归。临池影入浪。从风香拂衣。当门已分馥。入室更芳菲。兰生不择迳。十步岂难稀。

　　【咏石榴诗】

　　涂林未应发。春暮转相催。然灯疑夜火。连珠胜早梅。西域移根至。南方酿酒来。叶翠如新剪。花红似故裁。还忆河阳县。映水珊瑚开。

　　【看摘蔷薇诗】

　　倡女倦春闺。迎风戏玉除。近丛看影密。隔树望钗疏。横枝斜绾袖。嫩叶下牵裾。墙高攀不及。花新摘未舒。莫疑插鬓少。分人犹有馀。

　　【赋得竹诗】

　　嶰谷管新抽。淇园节复修。作龙还葛水。为马向并州。柯亭临绝涧。桃枝夹细流。冠学芙蓉势。花堪威凤游。邛王若有献。张骞应拜侯。

　　【咏池中烛影诗】

　　鱼灯且灭烬。鹤焰暂停辉。自有衔龙烛。青光入朱扉。映水疑三烛。翻池类九微。入林如磷影。度渚若萤飞。河低扇月落。雾上珠星稀。章华终宴所。飞盖且相追。

　　【咏晚栖乌诗】

　　日暮连翩翼。俱向上林栖。风多前归驶。云暗后群迷。路远声难彻。飞斜行未齐。应从故乡返。几过入兰闺。借问倡楼妾。何如荡子妻。

　　【长安路诗】

　　前登灞陵岸。还瞻渭水流。城形类南斗。桥势似牵牛。飞轩与良驷。宝剑杂轻裘。经过狭斜里。日暮且淹留。

　　【怀旧诗】

　　

　　弘都多雅度。信乃含宾实。鸿渐殊入昇。上才淹下秩。

　　【登江州百花亭怀荆楚诗】

　　极目才千里。何由望楚津。落花洒行路。垂杨拂砌尘。柳絮飘晴雪。荷珠漾水银。试酌新春酒。遥劝阳台人。

　　【自江州还入石头诗】

　　鼓枻浮大川。遥睇雒城观。雒城何郁郁。杳与云霄半。前望青龙门。斜晖白鹤馆。槐垂御沟道。柳缀金堤岸。迅鸟晨风趋。轻舆流水散。高唱梁尘下。湘瑟翔禽乱。我思江海游。曾与朝市玩。忽寄灵台宿。空轸及关叹。仲子入南楚。伯鸾出东汉。何能栖林枝。取毙王孙弹。

　　【泛芜湖诗】

　　桂潭连菊岸。桃李暎成蹊。石文加濯锦。云飞似散圭。桡度菱根反。船去荇枝低。颿随迎雨燕。鼓逐伺潮鸡。

　　【早发龙巢诗】

　　征人喜放溜。晓发晨阳隈。初言前浦合。定觉近洲开。不疑行舫动。唯看远树来。还瞻起涨岸。稍隐阳云台。

　　【夜宿】柏斋诗

　　烛暗行人静。帘开云影入。风细雨声迟。夜短更筹急。能下班姬泪。复使倡楼泣。况此客游人。中宵空伫立。

　　【落日射罴诗】

　　促宴引枚邹。中园观兽侯。日度阴广。风横旗影浮。移竿标入箭。叠鼓送争筹。附枝时可息。言从清夜游。

　　【后园看骑马诗】

　　良马出兰池。连翩驱桂枝。鸣珂随跼驶。轻尘逐影移。香来知骤近。汗敛觉风吹。遥望黄金络。悬识幽并儿。

　　【和刘上黄春日诗】

　　新莺隐叶啭。新燕向窗飞。柳絮时衣酒。梅花乍入衣。玉珂逐风度。金鞍映日晖。无令春色晚。独望行人归。

　　【戏作艳诗】

　　入堂值小妇。出门逢故夫。含辞未及吐。绞袖且踟蹰。摇兹扇似月。掩此泪如珠。今怀固无已。故情今有馀。

　　【和林下作妓应令诗】

　　日斜下北阁。高宴出南荣。歌清随涧响。舞影向池生。轻花乱粉色。风筱杂弦声。独念阳台下。愿待洛川笙。

　　【闺怨诗】

　　荡子从游宦。思妾守房栊。尘镜朝朝掩。寒衾夜夜空。若非新有悦。何事久西东。知人相忆否。泪尽梦啼中。

　　【祀伍相庙诗】

　　石城宁足拒。金阵讵能追。楚关开六塞。吴兵入九围。山水犹萦带。城池失是非。空馀寿宫在。日暮舞灵衣。

　　咏风诗《诗纪》云。英华作沈约。今从艺文、《初学记》作元帝。此下四首并似应令之作。

　　楼上试朝妆。风花下砌傍。入镜先飘粉。翻衫好染香。度舞飞长袖。传歌共绕梁。欲因吹少女。还持拂大王。

　　【咏雾诗】

　　三晨生远雾。五里暗城闉。从风疑细雨。映日似游尘。乍若飞烟散。时如佳气新。不妨鸣树鸟。时蔽摘花人。

　　【赋得蒲生我池中诗】

　　池中种蒲叶。叶影荫池滨。未好中宫荐。行堪隐士轮。为书聊可截。匹柳复宜春。瑞叶生苻苑。镂碧献周人。

　　【咏阳云楼檐柳诗】

　　杨柳非花树。依楼自觉春。枝边通粉色。叶里映红巾。带日交帘影。因吹扫席尘。拂檐应有意。偏宜桃李人。

　　【五言诗】

　　寒浞犹稽命。新都久未平。留滞淹三楚。巑岏保一城。终当抚期运。伐罪吊苍生。

　　【晚景游后园诗】

　　高轩聊骋望。焕景入川梁。波横山渡影。雨罢叶生光。日移花色异。风散水纹长。

　　【游后园诗】

　　暮春多淑气。斜景落高舂。日照池光浅。云归山望浓。入林迷曲径。渡渚隔危峰。

　　【古意诗】

　　妾在成都县。愿作高唐云。樽中石榴酒。机上葡萄纹。停梭还敛色。何时劝使君。

　　【咏秋夜诗】

　　秋夜九重空。荡子怨房栊。灯光入绮帷。帘影进屏风。金徽调玉轸。兹夕抚离鸿。

　　【寒闺诗】

　　乌鹊夜南飞。良人行未归。池水浮明月。寒风送捣衣。愿织回文锦。因君寄武威。

　　【和弹筝人诗二首】

　　横筝在故帷。忽忆上弦时。旧柱未移处。银带手经持。悔道啼将别。教成今日悲。

　　琼柱动金丝。秦声发赵曲。流徵含阳春。美手过如玉。

　　【出江陵县还诗二首】

　　游鱼迎浪上。雊雉向林飞。远村云里出。遥船天际归。

　　朝出屠羊县。夕返仲宣楼。水满还侵岸。沙尽稍开流。

　　【咏歌诗】

　　汗轻红粉湿。坐久翠眉愁。传声入钟磬。馀转杂箜篌。

　　【赠到溉到洽诗】

　　

　　魏世重双丁。晋朝称二陆。何如今两到。复似凌寒竹。

　　【遗武陵王诗】

　　

　　回首望荆门。惊浪且雷奔。四鸟嗟长别。三声悲夜猿。

　　【狱中连句】

　　水长二江急。云生三峡昏。愿赦淮南罪。思报阜陵恩。

　　【别荆州吏民诗二首】

　　寄言谢桀黠。无乃气干云。安知霸陵下。复有李将军。

　　莫言不汉远。烟霞隔数千。何必黄丞相。重应临颍川。

　　【咏细雨诗】

　　风轻不动叶。雨细未沾衣。入楼如雾上。拂马似尘飞。

　　【望春诗】

　　叶浓知柳密。花尽觉梅疏。兰生未可握。蒲小不堪书。

　　【绿柳诗】

　　长条垂拂地。轻花上逐风。露沾疑染绿。叶小未障空。

　　【咏梅诗】

　　梅含今春树。还临先日池。人怀前岁忆。花发故年枝。

　　【宜男草诗】

　　可爱宜男草。垂采映倡家。何时如此叶。结实复含花。

　　【细草诗】

　　依阶疑绿藓。傍渚若青苔。漫生虽欲遍。人迹会应开。

　　【赋得春荻诗】

　　翠菼玉池前。遥暎江南莲。非秋无有眊。未烧不生烟。

　　【咏萤火诗】

　　着人疑不热。集草讶无烟。到来灯下暗。翻往雨中然。

　　【离合诗】

　　泬寥云初净。水木备春光。龛定方无远。合浦不难航。

　　后园作回文诗

　　斜峰绕径曲。耸石带山连。花馀拂戏鸟。树密隐鸣蝉。

　　【赋得登山马诗】

　　登山马迳小。迳小马才通。汗赭疑沾勒。衣香不逐风。何殊陇头望。遥识祁连东。

　　【古意咏烛诗】

　　花中烛。焰焰动帘风。不见来人影。回光持向空。

　　【春别应令诗四首】

　　昆明夜月光如练。上林朝花色如霰。花朝月夜动春心。谁忍相思不相见。

　　试看机上交龙锦。还瞻庭里合欢枝。映日通风影珠幔。飘花拂叶度金池。不闻离人当重合。惟悲合罢会成离。

　　门前杨柳乱如丝。直置佳人不自持。适言新作作纨诗。谁悟今成织素辞。

　　日暮徙倚渭桥西。正见凉月与云齐。若使月光无近远。应昭离人今夜。啼。

　　【别诗二首】

　　别罢花枝不共攀。别后书信不相关。欲觅行人寄消息。衣常潮水暝应还。

　　三月桃花含面脂。五月新油好煎泽。莫复临地不寄人。谩道江中无估客。

　　【送西归内人诗】

　　

　　秋气苍茫结孟津。复送巫山荐枕神。昔时慊慊愁应去。今日劳劳长别人。

　　【宴清言殿作柏梁体诗】

　　玉衡七政转璇玑。升降端揆而才非。澄镜朱紫难追。

　　【秋辞】

　　秋风起兮寒雁归。寒蝉鸣兮秋草腓。萍青兮水澈。叶落兮林稀。翠为盖兮玳为席。兰为室兮金作扉。水周兮曲堂。花交兮洞房。树参差兮稍密。紫荷纷披兮疏且黄。双飞兮翡翠。并泳兮鸳鸯。神女云兮初度雨。班妾扇兮始藏光。且淹留日云暮。对华烛兮欢未央。

　　【风人辞】

　　城头网张雀。楼罗会人著。

　　【春敕为诗】

　　

　　池平生已合。林花发稍稠。风入花枝动。日照水光浮。

　　【幽逼诗四首】

　　

　　南风且绝唱。西陵最可悲。今日还蒿里。终非封禅时。

　　人生逢百六。天道异贞恒。何言异蝼蚁。一旦损鲲鹏。

　　松风侵晓哀。霜雰当夜来。寂寥千载后。谁畏轩辕台。

　　夜长无岁月。安知秋与春。原陵五树杏。空得动耕人。

　　临贺王萧正德

　　〈正德。字公和。临川王宏之子。初为高祖养子。后还本封西丰县侯。普通三年奔魏。不见礼。逃归。后进封临贺王。为丹阳尹。侯景之乱。正德与景同逆。景诳立之为帝。寻降之。为大怀马。矫诏杀之。〉

　　【咏竹火笼诗】

　　

　　桢干屈曲尽。兰麝氛氲消。欲知怀炭日。正是履霜朝。  
　 


　　刘孝胜

　　〈孝胜。孝仪弟。历官邵陵王法曹、湘东王记室、武陵王长史、蜀郡太守。太清中。侯景陷京师。武陵王纪僣号於蜀。以为尚书仆射。承圣中。兵败被执。元帝宥之。起为司徒右长史。〉

　　【妾薄命】

　　冯姜朝汲远。徐吾夜火穷。旧井长逢幕。邻灯欲未通。五逐无来娉。三娶尽凶终。离灾阳禄观。就废昭台宫。乘屯迹虽淑。应戚理恒同。复传苏国妇。故爱在房栊。愁眉歇巧黛。啼妆落艳红。织书凌窦锦。敏诵轶繁弓。离剑行当合。春床勿怨空。

　　【升天行】

　　尧攀已徒说。汤扪亦妄陈。欲访青云侣。正遇丹丘人。少翁俱仕汉。韩终苦入秦。汾阴观化鼎。瀛洲宴羽人。广成参日月。方朔问星辰。惊祠伐楚树。射药战江神。阊阖皆曾倚。太一岂难亲。赵简犹闻乐。周储固上宾。秦皇多忌害。元朔少宽仁。终无良有以。非关德不邻。

　　【武溪深行】

　　武溪深不测。水安舟复轻。暂侣庄生钓。还滞鄂君行。棹歌争后发。噪鼓逐前征。秦上山川险。黔中木石并。林壑秋籁急。猿哀夜月明。澄源本千仞。回峰忽万萦。昭潭让无底。太华推削成。日落野通气。目极怅馀情。下流曾不浊。长迈寂无声。羞学沧浪水。濯足复濯缨。

　　【冬日家园别阳羡始兴诗】

　　四鸟怨离群。三荆悦同处。如今腰艾绶。东南各殊举。且欣棠棣集。弥惜光阴遽。黠吏本须裁。豪民亦难御。愿勖千金水。思闻五湖誉。

　　【咏益智诗】

　　挺工铜岭上。擢颖石门端。连丛去本叶。杂和委雕盘。宁推不迷草。讵减聪明丸。傥逢公子宴。方厌永夜欢。

　　刘孝先

　　〈孝先。孝威弟。仕为武陵王纪记室。承圣中。与兄孝胜俱随纪军出峡。纪败。元帝以为黄门侍郎。〉

　　【和兄孝绰夜不得眠诗】

　　夜愁眠不安。起望台南端。叶惨风声异。楼空月色寒。笙冷调簧数。弦脆上琴难。百年行讵几。万虑坐相攒。谁家有明镜。暂借照心看。

　　【草堂寺寻无名法师诗】

　　飞镜点青天。横照满楼前。深林生夜冷。复阁上宵烟。叶动花中露。湍鸣暗里泉。竹风声若雨。山虫听似蝉。摘果仍荷藉。酌水用花传。一卮聊自饮。万事且萧然。

　　【和亡名法师秋夜草堂寺禅房月下诗】

　　幽人住山北。月上照山东。洞户临松径。虚窗隐竹丛。出林避炎影。步迳逐凉风。平云断高岫。长河隔净空。数萤流暗草。一鸟宿疏桐。兴逸烟霄上。神闲宇宙中。还思城阙下。何异处樊笼。

　　【咏竹诗】

　　竹生荒野外。梢云耸百寻。无人赏高节。徒自抱贞心。耻染湘妃泪。羞入上宫琴。谁能制长笛。当为吐龙吟。

　　【春宵诗】

　　夜楼明月弦。露下百花鲜。情多意不设。啼罢未归眠。敦煌定若远。一信动经年。

　　【冬晓诗】

　　晨霞影翠帷。思妇织霜丝。经寒牵杼涩。钏冷调梭迟。乍废倡楼粉。贪赴远人期。

　　徐君茜

　　〈君茜。字怀简。东海剡人。仕梁为湘东王谘议参军。〉

　　【初春携内人行戏诗】

　　梳饰多今世。衣著一时新。草短犹通屣。梅香渐着人。树斜牵锦帔。风横入红纶。满酌兰英酒。对此得娱神。

　　【共内人夜坐守岁诗】

　　欢多情未极。赏至莫停杯。酒中喜桃子。粽里觅杨梅。帘开风入帐。烛尽炭成灰。勿疑鬓钗重。为待晓光催。

　　【别义阳郡二首】

　　翔凤楼。遥望与云浮。歌声临树出。舞影入江流。叶落看村近。天高应向秋。

　　饰面亭。妆成更点星。颊上红疑浅。眉心黛不青。故留残粉絮。挂看箔帘钉。

　　徐防

　　〈防。仕晋安王。随府在雍州。号高斋学士。〉

　　【长安有狭邪行】

　　长安有勾曲。勾勾不通驿。涂逢二绮衣。夹路访君室。君室近霸城。易识复知名。大息登金马。中息谒承明。小息偏爱幸。走马曳长缨。三息俱入门。车服尽雕轻。三息俱上堂。嘉宾四座盈。三息俱入户。室内有光荣。大妇缣始呈。中妇绣初营。小妇多资媚。红纱映削成。上客且安坐。胡床妾自擎。

　　【赋得观涛诗】

　　云容杂浪起。楚水漫吴流。渐看遥树没。稍见远天浮。渔人迷旧浦。海鸟失前洲。不测沧溟旷。轻鳞幸自游。

　　【赋得蝶依草应令诗】

　　秋园花落尽。芳菊数来归。那知不梦作。眠觉也恒飞。

　　徐朏

　　【夏诗】

　　夏景厌房栊。促席玩花丛。荷阴斜合翠。莲影对分红。此时避炎热。清樽独未空。

　　王泰

　　〈泰。字仲通。琅邪临沂人。齐司空僧虔孙。梁天监中为秘书丞。齐永元末。后宫火。延烧秘书。图书散乱殆尽。泰表校定缮写。从之。历中书侍郎。掌吏部郎事。累迁廷尉、司徒左长史。出为新安太守、太子庶子、都官尚书。寻卒。年四十五。〉

　　【赋得巫山高诗】

　　迢递巫山竦。远天新霁时。树交凉去远。草合影开迟。谷深流响咽。峡近猿声悲。只言云雨状。自有神仙期。

　　【上黄侯萧晔】

　　〈晔。始兴王憺之子。初封安陆侯。官至晋陵太守。〉

　　【奉和太子秋晚诗】

　　副君乘暇景。临秋坐北宫。杏梁照初月。莲池引夕风。清晖洞藻井。流香入绮栊。鹊声时徙树。萤光乍灭空。凉氛散簟席。露色变林丛。

　　荀济

　　〈济。字子通。颍川人。初与梁武帝布衣相知。及帝登位。仕不及之。后又上书斥诋佛法。帝怒。将加显戮。济密逃於魏。为高洋所害。〉

　　【赠阴梁州诗】

　　

　　副尉西域返。伏波南海还。坎壈多构难。郁怏少腾迁。孰云功未立。宁是契不全。直为逢迎寡。良由听受偏。若人本高绝。芬馥迈兰荃。驱车趋折坂。匡坐酌贪泉。洗帻岂虚唱。席皮良信然。群醉嫉孤醒。众媸恐独妍。龙旗翻委郁。鹢轴更回邅。鹍势终横海。鹏力会冲天。昔余遇知已。一面深千祀。纡人重结袜。辱德逾过市。诗酒悦风云。琴歌赏桃李。淹留汉水曲。契阔渝川涘。结绶惟贡公。推名实鲍子。徒然怀伏剑。终无报国士。高怀不可忘。剑意何能已。已作金兰契。何言云雨别。咄嗟改容鬓。俄顷弥年岁。海曲穷地表。江源渺天际。云泥已殊路。暄凉讵同节。柳絮亟如丝。梅花屡成雪。月落桂阴远。风起萱条结。鹤舞想低昂。鹍弦梦清切。闻君戍灵关。瓜时犹未还。数泛明月沼。频游向日湾。金碧应仿佛。轮镜几登攀。复承西归后。将兵出湖口。经过道路长。往来日月久。玉体何容歇。金浆故应有。阳台可燕私。章华堪置酒。既弹赵人瑟。复击秦人缶。缶瑟多奇调。秦赵饶姝妙。得意在双眸。倾城犹一笑。伯喈恩实早。十杜夭终少。殁等盛姬伤。存同魏车照。君子笃久要。宿昔盛宾僚。依依集鳞羽。眷着共枝条。一朝限歧路。万里异波潮。容仪虽眇眇。梦想尚昭昭。新人不相识。故人讵相忆。杳杳间山川。迢迢阻音息。各附青云远。讵假排虚力。风月接欢宴。酒醴承颜色。安知慕俦者。潺潺涕沾轼。仆本不平人。悲愁眉亦嚬。年来空自老。岁去不知春。未能全体命。於中欲问津。五噫如适越。十上似游秦。肌肤积霜露。旅力倦风尘。乌裘日日故。白发朝朝新。人生感意气。相知无富贵。怀赵实廉颇。思燕唯乐毅。大选咆咻士。广募嫖姚慰。映月比刀环。瞻星看剑气。郢路一迢远。长楸几歔欷。渤澥水尚宽。崦嵫日犹未。丈夫志四海。儿女多辞费。待余济浊河。从君宿清渭。

　　江洪

　　〈洪。济阳人。工属文。为建阳令。坐事死。有集二卷。〉

　　【和巴陵王四咏】

　　【采菱曲二首】

　　风生绿叶聚。波动紫茎开。含花复含实。正待佳人来。

　　白日有清风。轻云杂高树。忽然当此时。采菱复相遇。

　　【渌水曲二首】

　　潺湲复皎洁。轻鲜自可悦。横使有情禽。照影遂孤绝。

　　尘容不忍饰。临池思客归。谁能别渌水。全取浣罗衣。

　　【秋风曲三首】

　　先拂连云台。罢入迎风殿。已折池中荷。复驱檐里燕。

　　孀妇悲四时。况在秋闺内。凄叶留晚蝉。虚庭吐寒菜。

　　北牖风摧树。南篱寒蛩吟。庭中无限月。思妇夜鸣砧。

　　【胡笳曲二首】

　　藏器欲邀时。年来不相让。红颜征戍儿。白首边城将。

　　落日惨无光。临河独饮马。飋夕风高。联翩飞雁下。

　　【咏歌姬诗】

　　宝镊间珠花。分明靓妆点。薄鬓约微黄。轻红澹铅脸。发言芳已驰。复加兰蕙染。浮声易伤叹。沈唱安而险。孤转忽徘徊。双蛾乍舒敛。不持全示人。半用轻纱掩。

　　【咏舞女诗】

　　腰纤蔑楚媛。体轻非赵姬。映襟阗宝粟。缘肘挂珠丝。发袖已成态。动足复含姿。斜睛若不眄。娇转复迟疑。何惭云鹤起。讵减凤惊时。

　　【和新浦侯斋前竹诗】

　　本生出高岭。移赏入庭蹊。檀栾拂桂橑。蓊葱傍朱闺。夜条风析析。晓叶露凄凄。箨紫春莺思。筠绿寒蛩啼。不惜凌云茂。遂听群雀栖。愿抽一茎实。试看翔凤来。

　　【和新浦侯咏鹤诗】

　　闲园有孤鹤。摧藏信可怜。宁望春皋下。刷羽玩花钿。何时秋海上。照影弄长川。晓鸣动遥怨。夕唳感孀眠。哀咽芳林右。悯默华池边。犹冀凌云志。万里共翩翩。

　　【为傅建康咏红笺诗】

　　杂彩何足奇。惟红偏作可。灼烁类蕖开。轻明似霞破。镂质卷芳脂。裁花承百和。且传别离心。复是相思里。不值情牵人。岂识风流座。

　　【咏蔷薇诗】

　　当户种蔷薇。枝叶太葳蕤。不摇香已乱。无风花自飞。春闺不能静。开匣对明妃。曲池浮采采。斜岸列依依。或闻好音度。时见衔泥归。且对清觞湛。其馀任是非。

　　【江行诗】

　　日没风光静。远山清无云。潮落晚洲出。浪罢沙成文。挟琴上高岸。望月弹明君。去家未千里。断绝怨离群。

　　【咏荷诗】

　　泽陂有微草。能花复能实。碧叶喜翻风。红英宜照日。移居玉池上。托根庶非失。如何霜露交。应与飞蓬匹。

　　【咏美人治妆】

　　上车畏不妍。顾盻更斜转。大恨画眉长。犹言颜色浅。

　　江禄

　　〈禄。字彦遐。济阳人。为太子洗马、湘东王录事参军。后为唐侯相卒。〉

　　【津渚败船诗】

　　可爱木兰资。可怜丹桂质。逐浪徒言是。乘风还自失。草蔓长理。沙巨舷难出。陆沈成许去。无复乘流日。

　　孔焘

　　〈焘。仕梁历刑狱参军、无锡令。〉

　　【往虎窟山寺诗】

　　圣情想区外。脂驾出西南。前驱闻凤管。后乘跃龙骖。爰游非逸豫。幽谷有灵龛。兼觌息心者。宴坐临清潭。禅食宁须稼。云衣不待蚕。苹荇缘涧壑。萝葛蔓松楠。莺林响初转。春畦药欲含。惑心随教遣。法味与恩覃。庶凭八解力。永灭六尘贪。

　　【老诗】

　　盛年歌吹日。顾步惜容仪。一朝衰朽至。星星白发垂。

　　孔翁归

　　〈翁归。会稽人。工为诗。为南平王司马府记室。〉

　　【奉和湘东王教班婕妤诗】

　　长门与长信。日暮九重空。雷声听隐隐。车响绝珑珑。恩光随妙舞。团扇逐秋风。铅华谁不慕。人意自难终。

　　何子朗

　　〈子朗。字世明。思澄宗人。卒於国山令。〉

　　【学谢体诗】

　　桂台清露拂。铜陛落花沾。美人红妆罢。攀钩卷细帘。思君暂促柱。玉指何纤纤。未应为此别。无故坐相嫌。

　　【和虞记室骞古意诗】

　　美人弄白日。灼灼当春牖。清镜对蛾眉。新花弄玉手。燕下拾地泥。风来吹细柳。君子何时归。与我酌樽酒。

　　【和缪郎视月诗】

　　清夜未云疲。珠帘聊可发。泠泠玉潭水。映见蛾眉月。靡靡露方垂。晖晖光稍没。佳人复千里。馀影徒挥忽。

　　沈旋

　　〈旋。字士规。约子。累官给事黄门侍郎。抚军长史。〉

　　【咏萤火诗】

　　火中变腐草。明灭靡恒调。雨坠弗亏光。阳昇反夺照。泊树类奔星。集草疑馀燎。望之如可灼。揽之徒有燿。

　　沈趍

　　〈趍。字孝鲤。约次子。位黄门郎。〉

　　【赋得雾诗】

　　窈郁蔽园林。依霏被轩牖。睇有始疑空。瞻空复如有。游蛇隐遥汉。文豹栖南阜。既殊三五辉。远望徒延首。

　　【咏雀诗】

　　肌薄少滋腴。色浅非丹翠。不惧越王羞。宁怀秦后珥。傍檐葺寒草。循场啄馀穗。且欣大厦成。焉须鸿鹄志。  
　 



　　费昶

　　〈昶。江夏人。善为乐府。官至新田令。有集三卷。〉

　　【巫山高】

　　巫山光欲晚。阳台色依依。彼美严之曲。宁知心是非。朝云触石起。暮雨润罗衣。愿解千金佩。请逐大王归。

　　【芳树】

　　幸被夕风吹。屡得朝光照。枝低疑欲舞。花开似含笑。长夜路悠悠。所思不可召。行人早旋返。贱妾犹年少。

　　【有所思】

　　上林乌欲栖。长门日行暮。所思郁不见。空想丹墀步。帘动意君来。雷声似车度。北方佳丽子。窈窕能回顾。夫君自迷惑。非为妾心妒。

　　【长门怨】

　　向夕千愁起。自悔何嗟及。愁思且归床。罗襦方掩泣。绛树摇风软。黄鸟弄声急。金屋贮娇时。不言君不入。

　　【采菱曲】

　　妾家五湖口。采菱五湖侧。玉面不关妆。双眉本翠色。日斜天欲暮。风生浪未息。宛在水中央。空作两相忆。

　　【思公子】

　　公子才气饶。凌云自飘飘。东出斗鸡道。西登饮马桥。夕冥银为烛。朝燔桂作焦。虞卿亦何命。穷极苦无聊。

　　【发白马】

　　家本楼烦俗。召募羽林儿。怖羌角戏。习战昆明池。弓韬不复挽。剑衣恒露铍。一辞豹尾内。长别属车垂。白马今虽发。黄河未结澌。寄言闺中妇。逢春心勿移。

　　【行路难二首】

　　君不见长安客舍门。倡家少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。惟闻哑哑城上乌。玉阑金井牵辘轳。丹梁翠柱飞流苏。香薪桂火炊雕胡。当年翻覆无常定。薄命为女何必粗。

　　君不见人生百年如流电。心中坎壈君不见。我昔初入椒房时。讵减班姬与飞燕。朝逾金梯上凤楼。暮下琼钩息鸾殿。柏梁昼夜香。锦帐自飘飏。笙歌枣下曲。琵琶陌上桑。过蒙恩所赐。馀光曲沾被。既逢阴后不自专。复值程姬有所避。黄河千年始一清。微躯再逢永无议。蛾眉偃月徒自妍。傅粉施朱欲谁为。不如天渊水中鸟。双去双飞长比翅。

　　【赠徐郎诗】

　　汉水如鸡。昆山抵鹊。维皇多士。譬兹珠璞。皎皎名驹。昂昂野鸖。思发泉涌。纸飞云落。射策除郎。明经拜爵。家盈鞶帨。人有丹雘。车载斗量。束之高阁。

　　并海之斥。奕叶才雄。北邻稷下。南接淹中。礼无变俗。乐有正风。舆人善诵。君子固穷。坐腰青紫。俯拾三公。

　　曰子大夫。有声有度。山东只立。关西独步。奋翮高云。扬镳远路。王侯十辟。英杰三顾。貌若断山。心如武库。

　　昔闻旧矣。寤寐咏歌。我刺未书。君骖肯过。爱而不见。独抱萦波。晨瞻洛汭。夕望江沱。方年已叔。乃遇萧何。

　　何用好仁。从游则变。何用祛鄙。万顷斯见。子亦绝伦。争驱前彦。斧藻其德。雕龙其绚。

　　殷勤胶漆。留连琴酒。居徒壁立。妪亦粗丑。纺绩江南。躬耕谷口。庭中三径。门前五柳。子若弹冠。余当结绶。

　　【华光省中夜闻城外捣衣诗】

　　阊阖下重关。丹墀吐明月。秋气城中冷。秋砧城外发。浮声绕雀台。飘响度龙阙。宛转何藏摧。当从上路来。藏摧意未已。定自乘轩里。乘轩尽世家。佳丽似朝霞。圆珰耳上照。方绣领间斜。衣薰百和屑。鬓插九枝花。昨暮庭槐落。今朝罗绮薄。拂席卷鸳鸯。开幔舒龟鹤。金波正容与。玉步依砧杵。红袖往还萦。素腕参差举。徒闻不得见。独夜空愁伫。独夜何穷极。怀之在心恻。阶垂玉衡露。庭舞相风翼。沥滴流星辉。灿烂长河色。三冬诚足用。五日无粮食。扬云已寂寥。今君复弦直。

　　【和萧记室春旦有所思诗】

　　芳树发春辉。蔡子望青衣。水逐桃花去。春随杨柳归。杨柳何时归。袅袅复依依。已荫章台陌。复扫长门扉。独知离心者。坐惜春光违。洛阳远如日。何由见宓妃。

　　【春郊见美人诗】

　　芳郊拾翠人。回袖卷芳春。金辉起步摇。红采发吹纶。阳阳盖顶日。飘飘马足尘。薄暮高楼下。当知妾姓秦。

　　【咏照镜诗】

　　晨晖照杏梁。飞燕起朝妆。留心散广黛。轻手约黄。正钗时念影。拂絮且怜香。方嫌翠色故。乍道玉无光。城中皆半额。非妾画眉长。

　　【和萧洗马画屏风诗二首】

　　【阳春发和气】

　　日静班姬门。风轻董贤馆。卷耳缘阶出。反舌登墙唤。蚕女桂枝钩。游童苏合弹。拂袖当留客。相逢莫相难。

　　【秋夜凉风起】

　　佳人在河内。征夫镇马邑。零露一朝团。中夜两垂泣。气爽床长冷。天寒针缕涩。红颜本暂时。君还讵相及。

　　【咏入幌风诗】

　　经堂泛宝瑟。乘隙动浮埃。锵金驱响至。举袂送芳来。能使兰膏灭。乍见珠帘开。轻裾试一举。令子暂迟回。

　　王台卿

　　〈台卿。为刑狱参军。与江仲举、何仲容等。同为雍州刺史南平王恪门下宾客。〉

　　【陌上桑四首】

　　郁郁陌上桑。盈盈道傍女。送君上河梁。拭泪不能语。

　　郁郁陌上桑。遥遥山下蹊。君去戍万里。妾来守闪闺。

　　郁郁陌上桑。皎皎云间月。非无巧笑姿。皓齿为谁发。

　　郁郁陌上桑。袅袅机头丝。君行亦宜返。今夕是何时。

　　【陌上桑】

　　令月开和景。处处动春心。挂筐须叶满。息倦重枝阴。

　　【云歌】

　　玉云初度色。金风送影来。全生疑魄暗。半云月时开。欲知无处所。一为上阳台。

　　【一旦歌】

　　一旦被头痛。避头还着床。自无亲伴侣。谁当给水浆。匍匐入山院。正逢虎与狼。对虎低头啼。垂泪泪千行。

　　【和简文帝赛汉高祖庙诗】

　　沐芳事椒醑。驾言遵寿宫。瑶台斜接岫。玉殿上凌空。树出垂岩影。竹引带山风。阶长雾难歇。窗高云易通。所悲樽俎撤。按歌曲未终。

　　【奉和望同泰寺浮图诗】

　　朝光正晃朗。涌塔标千丈。仪凤异灵乌。金盘代仙掌。积栱成雕桷。高檐挂珠网。宝地若地沙。风铃如树响。刻削生千变。丹青图万象。烟霞时出没。神仙乍来往。晨雾半层生。飞幡接云上。游霓不敢息。翔鹍讵能仰。赞善资哲人。流咏归明两。愿假舟航末。彼岸谁云广。

　　【奉和往虎窟山寺诗】

　　我王宗胜道。驾言从所之。辎轩转朱毂。骊马跃青丝。清渠影高盖。游树拂行旗。宾徒纷杂沓。景物共依迟。飞梁通涧道。架宇接山基。丛花临迥砌。分流绕曲墀。谁言非胜境。云山独在兹。尘情良易著。道性故难缁。承恩奉教义。方当弘受持。

　　【奉和泛江诗】

　　春江下白帝。画舸向黄牛。锦缆回沙碛。兰桡避荻洲。湿花随水泛。空巢逐树流。建平船柹下。荆门战舰浮。岸社多乔木。山城足迥楼。日落江风静。龙吟回上游。

　　【山池应令诗】

　　历览周仁智。登临欢豫多。穿渠引金谷。辟道出铜驼。长桥时跨水。曲阁乍临波。严风生竹树。池香出芰荷。石幽衔细草。林末度横柯。

　　【咏风诗】

　　浸淫不可识。去来非有情。乍见珠帘卷。时觉洞房清。暂拂兰池上。潋淡玉波生。一辨雄雌异。还恶庶人轻。

　　【咏筝诗】

　　依歌时转韵。按曲动花钿。促调移轻柱。乱手度繁弦。惟有高秋月。秦声未可怜。

　　【同萧治中十咏二首】

　　【荡妇高楼月】

　　空庭高楼月。非复三五圆。何须照床里。终是一人眠。

　　【南浦别佳人】

　　敛容送君别。一敛无开时。只应待相见。还将笑解眉。

　　【咏水中楼影诗】

　　飘飘似云度。亭亭如盖浮。熟看波不动。还是映高楼。

　　【临沧波诗】

　　高轩临不测。清江穷广深。天边生岸影。水上结云阴。风来白华起。潮满黄沙沈。

　　王冏

　　〈冏。南徐州治中。有集三卷。〉

　　【长安有狭邪行】

　　名都驰道傍。华毂乱锵锵。道逢佳丽子。问我居何乡。我家洛川上。甲第遥相望。珠扉玳瑁床。绮席流苏帐。大子执金吾。次子中郎将。小子陪金马。遨游蔑卿相。三子俱休沐。风流郁何壮。三子俱会同。肃雍多礼让。三子俱还室。丝管纷寥亮。大妇裁舞衣。中妇学清唱。小妇窥镜影。弄此朝霞状。佳人且少留。为君绕梁唱。

　　【奉和往虎窟山寺诗】

　　美境多胜迹。道场实兹地。造化本灵奇。人功兼制置。房廊相映属。阶阁并殊异。高明留睿赏。清净穆神思。豫游穷岭历。藉此方春至。野花夺人眼。山莺纷可喜。风景其鲜华。水石相辉媚。法像无尘染。真僧绝名利。陪游既伏心。闻道方刻意。

　　朱超

　　〈超。仕梁为中书舍人。有集一卷。〉

　　【采莲曲】

　　艳色前后发。缓楫去来迟。看妆碍荷影。洗手畏菱滋。摘除莲上叶。拕出藉中丝。湖里人无限。何日满船时。

　　【赠王僧辩诗】

　　故人总连率。方舟下汉池。玉节交横映。金铙前后吹。聚图匡汉业。倾产救韩危。昔时明月夜。荫羽切高枝。冲天势已远。控地力先疲。各言献捷后。几处泣生离。

　　【别刘孝先诗】

　　疲痾积未瘳。伏枕倦长愁。复念夜分首。江上值徂秋。阴凝变远色。落叶泛寒流。繁霜积晓缆。轻冰绕夜舟。曳裾出兔苑。引领望龙楼。勿念荆台侧。无为戚情游。

　　【别席中兵诗】

　　数年共栖息。一旦各联翩。莫论行近远。终是隔山川。长波漫不极。高岫郁相连。急风乱还鸟。轻寒静暮蝉。扁舟已入浪。孤帆渐逼天。停车对空渚。怅望转依然。

　　【夜泊巴陵诗】

　　月夜三江静。云雾四边收。淤泥不通挽。寒浦劣容舟。回风折长草。轻冰断细流。古村空列树。荒戍久无楼。

　　【岁晚沈痾诗】

　　风将夜共静。空与月俱明。烛滴龙犹伏。垆开凤欲惊。叶飞林失影。冰合涧无声。太息兴床念。宁敢离衣行。唯畏残藤尽。不闻桴鼓鸣。

　　【对雨诗】

　　当夏苦炎埃。习静对花台。落照依山尽。浮凉带雨来。重云吐飞电。高栋响行雷。洒树轻花发。滴沼细萍开。泛沫萦阶草。奔流起砌苔。无因假轻盖。徒然想上才。

　　【咏同心芙蓉诗】

　　青山丽朝景。玄峰朗夜光。未及清池上。红蕖并出房。日分双蒂影。风合两花香。鱼惊畏莲折。龟上碍荷长。云雨留轻润。草木隐嘉祥。徒歌涉江曲。谁见缉为裳。

　　【奉和登百花亭怀荆楚诗】

　　亭高登望极。春心远近同。莫恨荆台隐。云行不碍空。柳色浮新翠。兰心带浅红。若因鹏举便。重上龙门中。

　　【赋得荡子行未归诗】

　　坐楼愁出望。息意不思春。无奈园中柳。寒时已报人。捉梳羞理鬓。挑朱懒向唇。何当上路晚。风吹还骑尘。

　　【舟中望月诗】

　　大江阔千里。孤舟无四邻。唯馀故楼月。远近必随人。入风先绕晕。排雾急移轮。若教长似扇。堪拂艳歌尘。

　　【咏孤石诗】

　　侵霞去日近。镇水激流分。对影疑双阙。孤生若断云。遏风静华浪。腾烟起薄曛。虽言近七岭。独立不成群。

　　【咏镜诗】

　　折药须自插。不用暂临池。当由可怜面。偏与镜相宜。安钗钏独响。刷鬓袖俱移。唯馀心里恨。影中恒不知。

　　【咏贫诗】

　　触途皆可试。惟贫独未安。窗开两片月。霜足一重寒。藁湿铺床冷。荷脆补衣难。若言为客易。推剑与君弹。

　　【咏翦彩花诗】

　　浅深依树色。舒卷听人裁。假令春已度。终住手中开。

　　【城上乌诗】

　　朝飞集帝城。犹带夜啼声。近日毛虽煖。闻弦心尚惊。

　　【咏独栖鸟诗】

　　河水闻寒已成冻。塞草愁霜悬自衰。可念无端失林鸟。此夜逆风何处归。列网遮山不听度。悬冰绕树滑难依。细石似燕能随雨。片木作鸢犹解机。但令积风多少便。何患有翼不能飞。寄语故林无数鸟。会入群里比毛衣。

　　【诗】

　　惟馀故楼月。远近必随之。

　　戴暠

　　【驱马篇】

　　神哉彼泰山。五岳专其名。隆高贯云霓。嵯峨出泰清。流六二候间。高置十二亭。上有涌醴泉。玉石扬华英。东北望吴野。西望观日精。王者已归天。效厥元功成。

　　【钓竿】

　　试持玄渚钓。暂罢池阳猎。翠羽饰长纶。蕖花装小。钩利断莼丝。帆举牵菱叶。聊载前鱼童。还看后舟妾。

　　【君子行】

　　画野依德星。开鄽对廉水。接越称交让。连树名君子。数非唯二失。升阶无三止。探甑不疑尘。正冠还避李。寄言蘧伯玉。无为嗟独耻。

　　【从军行】

　　长安夜刺闺。胡骑白铜鞮。诏书发陇右。召募取关西。剑悬三尺鞘。铠累七重犀。督军鸣战鼓。巡夜数更鞞。侵星出柳塞。际晚入榆溪。秦泾含药鸩。晋火逐飞鸡。通泉开地道。望敌竖云梯。阴山日不暮。长城风自凄。弓寒折锦鞬。马冻滑斜蹄。燕旗竿上脆。羌笛管中嘶。登山试下赵。凭轼且平齐。当今函谷上。唯用一丸泥。

　　【煌煌京洛行】

　　欲知佳丽地。为君陈帝京。由来称侠窟。争利复争名。铸铜门外马。刻石水中鲸。黑龙过饮渭。丹凤俯临城。群公邀郭解。天子问黄琼。诏幸平阳第。骑指伏波营。五侯同拜爵。七贵各垂缨。衣风飘遥起。车尘暗浪生。舞见淮南法。歌闻齐后声。挥金留客坐。馔玉待钟鸣。独有文园客。偏嗟武骑轻。

　　【月重轮行】

　　皇基属明两。副德表重轮。重轮非是晕。桂满自恒春。海珠含更灭。阶蓂翳且新。婕妤比团扇。曹王譬洛神。浮川疑让璧。入户类烧银。从来看顾兔。不曾闻斗麟。北堂岂盈手。西园偏照人。

　　【神仙篇】

　　徒闻石为火。未见坂停丸。暂数盈虚月。长随昼夜澜。辞家试学道。逢师得姓韩。阆山金静室。蓬丘银露坛。安平酝仙酒。渤海转神丹。初飞喜退凤。新学法乘鸾。十芒生月脑。六焰起星肝。流琼播疑俗。信玉类阳官。玄都宴晚集。紫府事朝看。谢手今为别。进怜此俗难。

　　【车马行】

　　巩洛风尘处。冠盖相填咽。多称魏其冷。竞随田蚡热。轮趣白虎第。珂聚黄金穴。献酒悉葡萄。州言尽飞铁。东都虵已铸。西山绶应结。朝集类蒸烟。晚至如吹雪。子云尔何事。门巷

　　无车辙。

　　【度关山】

　　昔听陇头吟。平居已流涕。今上关山望。长安树如荠。千里非乡邑。四海皆兄弟。军中大体自相褒。其间得意各分曹。博陵轻侠皆无位。幽州重气本多豪。马衔苜蓿叶。剑莹鹈膏。初征心未习。复值雁飞入。山头看月近。草上知风急。笛喝曲难成。笳繁响还涩。武帝初承平。东伐复西征。蓟门海作堑。榆塞冰为城。催令四校出。倚望三边平。箭服朝来动。刀环临阵鸣。将军一百战。都护五千兵。且决雄雌前利。谁道功名身后事。丈夫意气本自然。来时辞第已闻天。但令此身与命在。不持烽火照甘泉。

　　【咏欲】眠诗

　　拂枕薰红帊。回灯复解衣。傍边知夜永。不唤定应归。

　　阮研

　　〈研。字文机。陈留人。梁交州刺史。〉

　　【棹歌行】

　　芙蓉始出水。绿荇叶初鲜。且停白雪和。共奏激楚弦。平生此遭遇。一日当千年。

　　庾丹

　　〈丹为桂州刺史萧朗记室。以直谏被害。〉

　　【秋闺有望诗】

　　耿耿横天汉。飘飘出岫云。月斜树倒影。风至水回文。已泣机中妇。复悲堂上君。罗襦晓长襞。翠被夜徒薰。空汲银床井。谁缝金缕裙。所思竟不至。持酒清夜分。

　　【夜梦还家诗】

　　归飞梦所忆。共子汲寒浆。铜瓶素丝绠。绮井白银床。雀出丰茸树。虫飞玳瑁梁。离人不相见。争

　　忍对春光。

　　谢瑱

　　〈瑱。仕梁为东阳郡丞。有集八卷。〉

　　【和萧国子咏柰花诗】

　　俱荣上节初。独秀高秋晚。吐绿变衰园。舒红摇落苑。不逐奇幻生。宁从吹律暄。幸同瑶华折。为君聊赠远。

　　陆琏

　　〈琏。里系未详。曾仕於齐。梁武帝诏修五礼。以琏及贺玚、严植之、明山宾、沈宏为五经博士。有军礼仪注百九十卷、录二卷。〉

　　【齐皇太子释奠诗】

　　侧观遥册。历选皇年。惟灵御极。惟睿奉天。情机散古。文象聿宣。云鸟踳驾。教思蝉联。

　　太明在运。帝功泉塞。端饰宝命。化垂人则。业敷七政。训弘三德。昭图勰轨。道清万国。

　　振领还风。提纲息伪。爱孚应远。仁治祥被。六幽畅波。八埏藻义。烟开祯。山河瑞。

　　祚休长运。卜永联庆。於穆储徽。仪震丽正。妙智夙昭。神泉独镜。誉宣诗史。道协镛咏。

　　业崇敬达。师严教尊。清淳璧水。赫奕兽门。斌斌楙藉。秩秩德言。合情饰皃。导本归源。

　　宪章祀典。宗圣维灵。牺牷钊洁。盥奠肃诚。乐和初奏。礼备未贞。风辉克广。至德维馨。

　　敬周献毕。即宴庠宫。霜庭秀日。邃宇恬风。陈仪就位。济济雍雍。泽宫庆普。心陶乐融。

　　灼灼宰傅。英英藩哲。缔彩飞声。腾光代翼。髦彦连华。才奇映列。貂佩陆离。巾衮容裔。

　　粹景贞晖。云露延和。显仁性始。藏用生波。乘虞入幸。沐吝溟河。巡崖恧虑。抃藻倾歌。

　　邓铿

　　〈铿。梁平西将军元起子。〉

　　【和阴梁州杂怨诗】

　　别离虽未久。遂如长别离。丛桂频销叶。庭树几攀枝。君言妾貌改。妾畏君心移。终须一相见。并得两相知。

　　【奉和夜听妓声诗】

　　烛华似明月。鬟影胜飞桥。妓儿齐郑乐。争妍学楚腰。新歌自作曲。旧瑟不须调。众中俱不笑。座上莫相撩。

　　【月夜闺中诗】

　　闺中日已暮。楼上月初华。树阴缘砌上。窗影向床斜。开帷伤只凤。吹灯惜落花。谁能当此夕。独处类倡家。

　　梁宣帝萧詧

　　〈詧。字理孙。昭明太子统第三子。普通中。封曲江县公。中大通中。进封岳阳郡王。领会稽太守。历宣惠将军。知戍石头事。琅邪、彭城二郡太守。东扬州刺史。中大同初。除持节。都督雍、梁等州。西中朗将。雍州刺史。太清中。拒命不受代。寻称藩于魏。魏立为梁王。于襄阳承制。及元帝败没。建号於江陵。改元大定。在位八年。谥曰宣皇帝。有集十卷。〉

　　【建除诗】

　　建国惟神业。十世本灵长。除苛逾汉祖。徯后类殷汤。满盈既亏度。否运理还康。平阶今复睹。德星行见祥。定寇资雄略。静乱属贤良。执讯穷郢鲁。吊伐遍徐扬。破敌勋庸盛。佩紫日怀黄。危苗既已窜。妖沴亦云亡。成功勒云社。治定理要荒。收戟归农器。牧马恣蒭场。开山接梯路。架海拟山梁。闭欲同彭老。延寿等东皇。

　　【迎舍利诗】

　　释迦称散体。多宝号金驱。白玉诚非比。黄金良莫逾。变见绝言象。端异乃冥符。灵知虽隐显。妙色岂荣枯。唯当千劫后。方成无价珠。

　　【尘尾诗】

　　匣上生光影。毫际起风流。本持谈妙理。宁是用椎牛。

　　【咏纸诗】

　　皎白犹霜雪。方正若布棋。宣情且记事。宁同鱼网时。

　　【床诗】

　　衡山白玉镂。汉殿珊瑚支。踞膝申久坐。屡好为频移。

　　【咏弓诗】

　　虞人招不进。繁氏久称工。已悲轩主迹。复挹楚王风。

　　【咏履诗】

　　双见待声宣。并飞时表异。处卑弥更妍。常安岂悲坠。

　　【大梨诗】

　　大谷常流称。南荒本足珍。绿叶已承露。紫实复含津。

　　【咏百合诗】

　　接叶有多种。开花无异色。含露或低垂。从风时偃抑。甘菊愧仙方。藂兰谢芳馥。

　　【咏兰诗】

　　折茎聊可佩。入室自成芳。开花不竞节。含秀委微霜。  
　 


　　闻人倩

　　【春日诗】

　　高台动春色。清池照日华。绿葵向光转。翠柳逐风斜。林有惊心鸟。园多夺目花。相与咸知节。叹子独离家。人行不返。何劳空折麻。

　　沈君攸

　　【采桑】

　　南陌落花移。蚕妾畏桑萎。逐便牵低叶。争多避小枝。摘驶笼行满。攀高腕欲疲。看金怯举意。求心自可知。

　　【采莲曲】

　　平川映晚霞。莲舟泛浪华。衣香随岸远。荷影向流斜。度手牵长柄。转楫避疏花。还船不畏满。归路讵嫌赊。

　　【薄暮动弦歌】

　　柳谷向夕沈馀日。蕙楼临砌徙斜光。金户半入藂林影。兰径时移落蕊香。丝绳玉堂传绮席。秦筝赵瑟响高堂。舞裙拂履喧珠佩。歌响出扇绕尘梁。云边雪飞弦柱促。留宾但须罗袖长。日暮歌钟恒不倦。处处行乐为时康。

　　【羽觞飞上苑】

　　上路薄晚风尘合。禁苑初春气色华。石径断丝阑蔓草。山流细沫拥浮花。鱼文熠爚含馀日。鹤盖低昂照落霞。隔树银鞍喧宝马。分衢玉轴动香车。车马处处尽成阴。班荆促席对芳林。藤杯屡动情仍畅。翠樽引满趣弥深。山阳倒载非难得。宜城醇酝促须斟。半醉骊歌应可奏。上客莫虑掷黄金。

　　【桂楫泛河中】

　　黄河曲注通千里。浊水分流引八川。仙查逐源终未极。苏亭遗迹上难迁。眇眇云根侵远树。苍苍水气合遥天。波影杂霞无定色。湍文触岸不成圆。赤马青龙交出浦。飞云盖海远凌烟。莲舟渡沙转不碍。桂楫距浪弱难前。风急金乌翅自转。汀长锦缆影微悬。榜人欲歌先扣枻。津吏犹醉强持船。河堤极望今如此。行杯落叶讵虚传。

　　【双燕离】

　　双燕双飞。双情相思。容色已改。故心不衰。双入幕。双出帷。秋风去。春风归。幕上危。双燕离。衔羽一别涕泗垂。夜夜孤飞谁相知。左回右顾还相慕。翩翩桂水不忍渡。悬目挂心思越路。萦郁摧折意不泄。愿作镜鸾相对绝。

　　【赋得临水诗】

　　开筵临桂水。携手望桃源。花落圆文出。风急细流翻。光浮动岸影。浪息累沙痕。沧波自可悦。濯缨何用论。

　　【同陆廷尉惊早蝉诗】

　　日暮野风生。林蝉候节鸣。望枝疑数处。寻空定一声。地幽吟不断。叶动噪群惊。独有河阳令。

　　偏嫌秋翅轻。

　　【待夜出妓诗】

　　帘间月色度。烛定妓成行。回身钏玉动。顿履佩珠鸣。低衫拂鬟影。举扇起歌声。匣中曲犹奏。掌上体应轻。

　　【咏冰应教诗】

　　日华照冰彩。灼烁自相明。阴潭欲半解。阳岸已全轻。未释苔文隐。将销草气生。稍得观鱼上。非独见孤惊。傥逢魏后术。当验可为城。

　　施荣泰

　　【王昭君】

　　垂罗下椒阁。举袖拂胡尘。唧唧抚心叹。蛾眉误杀人。

　　【杂诗】

　　赵女修丽姿。燕姬正容饰。妆成桃毁红。黛起草惭色。罗裙数十重。犹轻一蝉翼。不言縠袖轻。专叹风多力。锵佩玉池边。弄笑银台侧。折柳贻目成。采蒲赠心识。来时娇未尽。还去媚何极。

　　高允生

　　【王子乔行】

　　仙化非常道。其义出自然。王乔诞神气。白日忽升天。晻暧御云气。飘飘乘长烟。寄想崆峒外。翱翔宇宙间。七月有佳期。控鹤崇崖巅。永与时人别。一去不复旋。

　　【百里奚歌】

　　羁旅入秦庭。始得收显曜。释褐出辎车。卓为千乘道。艳色进华容。繁弦发徵调。居贵易素心。翻然忘久要。装金五羊皮。写情陈所告。岂徒望自伤。念君无定操。

　　王循

　　【晨风行】

　　雾开九曲渎。风起千金堤。岸回分野迳。林际成牛蹊。凫随落潮去。日傍绮霞低。望日轻舟隐。瑟瑟远寒凄。还眺小平急。宴语方难齐。

　　房篆

　　【金乐歌】

　　前溪流碧水。后渚映青天。登台临宝镜。开窗对绮钱。玉颜光粉色。罗袖拂金钿。春风散轻蝶。明月映新莲。摘花竞时侣。催指及芳年。

　　裴宪伯

　　【朱鹭】

　　秋来惧寒劲。岁去畏冰坚。群飞向葭下。奋羽欲南迁。暂戏龙池侧。时往凤楼前。所叹恩光歇。不得久联翩。

　　车

　　【陇头水】

　　陇头征人。陇水流声咽。只为识君恩。甘心从苦节。雪冻弓弦断。风鼓旗竿折。独有孤雄剑。龙泉字不灭。

　　【洛阳道】

　　洛阳道八达。洛阳城九重。重关如隐起。双阙似芙蓉。王孙重行乐。公子好游从。别有倾人处。佳丽夜相逢。

　　【骢马】

　　骢马镂金鞍。柘弹落金丸。意欲骖走。先作野游盘。平明发下蔡。日中过上兰。路远行须疾。非是畏人看。

　　【车遥遥】

　　车遥遥兮马洋洋。追思君兮不可忘。君安逝兮西入秦。愿将微影随君身。君在阴兮影不见。君仰日月妾所愿。

　　姚翻

　　【同郭侍郎采桑诗】

　　雁还高柳北。春归洛水南。日照茱萸领。风摇翡翠篸。桑间视欲暮。闺里遽饥蚕。相思君助取。相望妾那堪。

　　【代陈庆之美人为咏诗】

　　临妆欲含涕。羞畏家人知。还代粉中絮。拥泪不听垂。

　　【梦见故人诗】

　　觉罢方知恨。人心定不同。谁能对角枕。长夜一边空。

　　【有期不至诗】

　　黄昏信使断。衔怨心凄凄。回灯向下榻。转面暗中啼。

　　李镜远

　　【咏日诗】

　　始临东岳观。俄升若木枝。萍实讵俦彩。合扇且惭规。北林耿初曜。圆窗鉴早曦。照庭馀雪尽。映檐溜滴垂。徘徊匝花树。煜爚满春池。柳阴裁靡靡。帘影复离离。曾泉岂亭舍。桑榆忽在斯。回戈安得中。长绳不可羁。冲情爱景落。清宴惜光驰。温晖徒已荷。深心窃自知。

　　【蜨蝶行】

　　青年已布泽。微虫应节欢。朝出南园里。暮依华叶端。菱舟追或易。风池度更难。群飞终不远。还向玉阶兰。

　　鲍子卿

　　【咏画扇诗】

　　细丝本自轻。弱彩何足眄。直为发红颜。谬成握中扇。乍奉长门立。时承柏梁宴。思妆开已掩。歌容隐而见。但画双黄鹄。莫画孤飞燕。

　　【咏玉阶诗】

　　玉阶已夸丽。复得临紫微。北户接翠幄。南路抵金扉。重叠通日影。参差藏月辉。轻苔染珠履。微淀拂罗衣。独笑昆山曲。空见青凫飞。

　　王枢

　　【古意应萧信武教诗】

　　朝取饥蚕食。夜缝千里衣。复闻南陌上。日暮采莲归。青苔覆寒井。红药间青薇。人生乐自极。良时徒见违。何由及新燕。双双还共飞。

　　【至乌林村见采桑者因有赠】诗

　　遥见提筐下。翩妍实端妙。将去复回身。欲语先为笑。闺中初别离。不许觅新知。空结茱萸带。敢报木兰枝。

　　【徐尚书座赋得阿怜诗】

　　红莲披早露。玉貌映朝霞。飞燕啼妆罢。顾插步摇花。溘匝金钿满。参差绣领斜。暮还垂瑶帐。香灯照九华。

　　汤僧济

　　【咏渫井得金钗诗】

　　昔日倡家女。摘花露井边。摘花还自插。照井还自怜。窥窥终不罢。笑笑自成妍。宝钗於此落。从来非一年。翠羽成泥去。金色尚如先。此人今何在。此物今空传。

　　顾煊

　　〈煊。爵里未详。有钱谱一卷。〉

　　【赋得露诗】

　　飞空犹蕴状。集物始成华。萎黄病秋菊。厌浥长春芽。非唯溥蔓草。颇亦变蒹葭。仍增江海浪。聊点木兰花。

　　王脩已

　　【九日诗】

　　霜威始落翠。寒气初入堂。隋珠烂似烛。悬黎疑夜光。舞步因弦折。歌声随袂扬。夜深闻漏缓。檐虚觉唱长。

　　王孝礼〈金楼子著书篇有王孝祀。未知即此人否。〉

　　【咏镜诗】

　　可怜不自识。终尔因镜中。分眉一等翠。对面两边红。转身先见动。含笑逆相同。犹嫌镜里促。看人未好通。

　　范筠

　　【咏慎火诗】

　　

　　兹卉信丛丛。微荣未足奇。何期糅香草。遂得绕花池。忘忧虽无用。止焰或有施。早得建章立。幸柏梁垂。

　　【咏蓍诗】

　　数奇不可偶。性直谁能纡。祯蔡优灵异。祥云降温腴。

　　甄固

　　【奉和世子春情诗】

　　昨晚褰帘望。初逢双燕归。今朝见桃李。不啻数花飞。已愁春欲度。无复寄芳菲。

　　王环

　　【代西封侯美人诗】

　　於今辞宴语。方念泣离违。无因从朔雁。一向黄河飞。

　　江伯瑶

　　【和定襄侯楚越衫诗】

　　裁缝在箧笥。薰鬓带馀香。开著不忍看。一见落千行。

　　刘泓

　　【咏繁华诗】

　　可怜宜出众。的的最分明。秀眉开双眼。风流著语声。

　　王湜

　　〈湜。梁太子洗马王锡子。仕后梁官至都官尚书。萧岿之二十年卒。〉

　　【赠情人诗】

　　雨骤行人断。云聚独悲深。傥更逢归雁。一一传情心。

　　李孝胜

　　【咏安仁得果诗】

　　潘岳河边返。情知掷果多。闭甍听不见。无奈识车何。

　　谈士云

　　【咏安仁得果诗】

　　月上河阳县。来看洛阳花。掷果人相。非是故停车。

　　张骞

　　【咏跃鱼应诏诗】

　　戢鳞隐繁藻。颁首承绿漪。何用游溟澥。且跃天渊池。

　　明少遐

　　【诗】

　　灯花寒不结。

　　刘憺

　　【惊早露诗】

　　九畹凝芳叶。百草莹新珠。盈荷虽不润。拂竹竟难枯。

　　贺文标

　　【咏春风诗】

　　排帘动轻幔。泛水拂垂杨。本持飘落蕊。翻送舞衣香。

　　萧若静

　　【石桥诗】

　　连延过绝涧。迢递跨长津。已数逢仙客。兼曾度獦人。

　　萧欣〈《诗纪》云。见梁词人丽句。〉

　　〈欣。安成王秀之孙。炀王机之子。萧詧践位。以欣袭机封。历侍中、中书令、尚书仆射、尚书令。萧岿之二十三年卒。有集三十卷。〉

　　【还宅作诗】

　　时平有道泰。世诐交情离。寄言谢公叔。千载留清规。

　　王金珠

　　【子夜四时歌】

　　

　　【春歌三首】

　　朱日光素水。黄华映白雪。折梅待佳人。共迎阳春月。

　　阶上香入怀。庭中花照眼。春心郁如此。情来不可限。

　　吹漏不可停。断弦当更续。俱作双思引。共奏同心曲。

　　【夏歌二首】

　　玉盘贮朱李。金杯盛白酒。本欲持自亲。复恐不甘口。

　　垂帘倦类热。卷幌乘清阴。风吹合欢帐。直动相思琴。

　　【秋歌二首】

　　叠素兰房中。劳情桂杵侧。朱颜润红粉。香汗光玉色。

　　紫茎垂玉露。绿叶落金樱。著锦如言重。衣罗始觉轻。

　　【冬歌】

　　寒闺周黼帐。锦衣连理文。怀情入夜月。含笑出朝云。

　　【子夜变歌】

　　七彩紫金柱。九华白玉梁。但歌绕不去。含吐有馀香。

　　【上声歌】

　　花色过桃杏。名称重金琼。名歌非下里。含笑作上声。

　　【欢闻歌】

　　艳艳金楼女。心如玉池莲。持底报郎恩。俱期游梵天。

　　【欢闻变歌】

　　南有相思木。合影复同心。游女不可求。谁能识得音。

　　【阿子歌】

　　可怜双飞凫。飞集野田头。饥食野田草。渴饮清河流。

　　【丁督护歌】

　　黄河流无极。洛阳数千里。轗轲戎旅间。何由见欢子。

　　【团扇郎】

　　手中白团扇。净如秋团月。清风任动生。娇声任意发。

　　包明月

　　【前溪歌】

　　当曙与未曙。百鸟啼窗前。独眠抱被叹。忆我怀中侬。单情何时双。

　　王氏

　　〈卫敬瑜妻。霸城王整姊。年十六而夫亡。父母舅姑欲嫁之。乃截耳为誓。〉

　　【连理诗】

　　

　　墓前一株柏。连根复并枝。妾心能感木。颓城可足奇。

　　【孤燕诗】

　　

　　昔年无偶去。今春犹独归。故人恩既重。不忍复双飞。

　　刘氏

　　〈王淑英妻。刘绘女。〉

　　【昭君怨】

　　一生竟何定。万事良难保。丹青失旧仪。匣玉成秋草。相接辞关泪。至今犹未燥。汉使汝南还。殷勤为人道。

　　【暮寒诗】

　　梅花自烂熳。百舌早迎春。逾寒衣逾薄。未肯惜腰身。

　　【赠夫诗】

　　妆铅点黛拂轻红。鸣环动佩出房栊。看梅复看柳。泪满春衫中。

　　刘令娴

　　〈令娴。徐悱妻。刘孝绰妹。称刘三娘。悱为晋安郡卒。丧还建邺。令娴为祭文。辞甚凄怆。〉

　　【和婕妤怨诗】

　　日落应门闭。愁思百端生。况复昭阳近。风传歌吹声。宠移终不恨。谗枉太无情。只言争分理。非妒舞腰轻。

　　【答唐娘七夕所穿鍼诗】

　　倡人助汉女。靓妆临月华。连针学并蒂。萦缕作开花。孀闺绝绮罗。揽赠自伤嗟。虽言未相识。闻道出良家。曾停霍君骑。经过柳惠车。无由一共语。暂看日升霞。

　　【答外诗二首】

　　花庭丽景斜。兰牖轻风度。落日更新妆。开帘对春树。鸣鹂叶中舞。戏蝶花间骛。调琴本要欢。心愁不成趣。良会诚非远。佳期今不遇。欲知幽怨多。春闺深且暮。

　　东家挺奇丽。南国擅容辉。夜月方神女。朝霞喻洛妃。还看镜中色。比艳似知非。摛词徒妙好。连类顿乖违。智夫虽已丽。倾城未敢希。

　　【听百舌诗】

　　庭树旦新晴。临镜出雕楹。风吹桃李气。过传春鸟声。净写山阳笛。全作洛滨笙。注意欢留听。误令妆不成。

　　【题甘蕉叶示人诗】

　　夕泣已非疏。梦啼太真数。唯当夜枕知。过此无人觉。

　　【摘同心栀子赠谢娘因附此诗】

　　两叶虽为赠。交情永未因。同心何处恨。栀子最关人。

　　【光宅寺诗】

　　长廊欣目送。广殿悦逢迎。何当曲房里。幽隐无人声。

　　沈满愿

　　〈满愿。征西记室范靖妻。有集三卷。〉

　　【王昭君叹二首】

　　早信丹青巧。重货洛阳师。千金买蝉鬓。百万写蛾眉。

　　今朝犹汉地。明旦入胡关。高堂歌吹远。游子梦中还。

　　【挟琴歌】

　　逶迤起尘唱。宛转绕梁声。调弦可以进。蛾眉画未成。

　　【映水曲】

　　轻鬓学浮云。双蛾拟初月。水澄正落钗。萍开理垂发。

　　【登栖曲】

　　凭高川陆近。望远阡陌多。相思隔重岭。相忆限长河。

　　【越城曲】

　　别怨凄歌响。离啼湿舞衣。愿假乌栖曲。翻从南向飞。

　　【晨风行】

　　理楫令舟人。停舻息旅薄河津。念君劬劳冒风尘。临路挥袂泪沾巾。飙流劲润逝若飞。山高帆急绝音徽。留子句句独言归。中心Ａ５５Ａ５５将依谁。风弥叶落永难索。神往形返情错漠。循带易缓愁难却。心之忧矣颇销铄。

　　【彩毫怨】

　　叶下洞庭初。思君万里馀。露农香被冷。月落锦屏虚。欲奏江南曲。贪封冀北书。书中无别意。帷帐久离居。

　　【戏萧娘诗】

　　明珠翠羽帐。金蒲绿绡帷。因风时暂举。想像见芳姿。清晨插步摇。向晚解罗衣。托意风流子。佳情讵可私。

　　【咏灯诗】

　　绮筵日已暮。罗帷月未归。开花散鹄彩。含光出九微。风轩动丹焰。冰宇澹青辉。不吝轻蛾绕。惟恐晓蝇飞。

　　【咏五彩竹火笼诗】

　　可怜润霜质。纤剖复毫分。织作回风苣。制为萦绮文。含芳出珠被。耀彩接缃裙。徒嗟今丽饰。岂念昔凌云。

　　【咏步摇花诗】

　　珠华萦翡翠。实叶间金琼。剪葆不似制。为花如自生。低枝拂绣领。微步动瑶瑛。但令云髻插。蛾眉本易成。

　　庾成师

　　【远期篇】

　　忆别春花飞。已见秋叶稀。泪粉羞明镜。愁带减宽衣。得书言未反。梦见道应归。坐使红颜歇。独掩青楼扉。  
　 


　　【杂歌谣辞】

　　【歌辞】

　　【荆州民为始兴王憺歌】

　　

　　始兴王。民之爹。赴人急。如水火。何时复来哺乳我。

　　【北军为韦睿歌】

　　

　　不畏萧娘与吕姥。但畏合肥有韦武。

　　【鄱阳民为陆襄歌二首】

　　

　　鲜于平后善恶分。民无枉赖陆君。

　　陆君政。无怨家。斗既罢。仇共车。

　　【南豫州民为夏侯兄弟歌】

　　

　　我之有州。赖彼夏侯。前兄后弟。布政优优。

　　【梁武帝接民间为萧恪歌】

　　

　　江千万。蔡五百。王新车。庾大宅。主人愦愦不如客。

　　【谣辞】

　　【北方童谣】

　　

　　荆山为上格。浮山为下格。潼沱为激沟。并灌钜野泽。

　　【洛阳童谣】

　　

　　名军大将莫自牢。千兵万马避白袍。

　　【梁武帝时谣】

　　

　　莫匆匆。且宽公。谁当作天子。草覆车边已。

　　【昭明为太子时谣】

　　

　　鹿子开城门。城门鹿子开。当开复未开。使我心徘徊。城中诸少年。逐欢归去来。

　　【山阴民为丘仲孚谣】

　　

　　二傅沈刘。不如一丘。

　　【普通中童谣】

　　

　　青丝白马寿阳来。

　　【侯景时的脰乌童谣】

　　

　　的脰乌。拂朱雀。还与吴。

　　【侯景即位时童谣】

　　

　　脱青袍。著芒屩。荆州天子挺应著。

　　【江陵童谣】

　　

　　苦竹町。市南有好井。荆州军。杀侯景。

　　【湘东王府中为鱼宏徐绲谣】

　　

　　北路鱼。南路徐。

　　【柳达摩引北方童谣】

　　

　　石头捣两裆。捣青复捣黄。

　　【梁时童谣】

　　

　　虏万夫。入五湖。城南酒家使虏奴。

　　【梁末童谣】

　　

　　可怜巴马子。一日行千里。不见马上郎。但有黄尘起。黄尘污人衣。皂荚相料理。

　　【百姓为萧正德父子谣】

　　

　　宁逢五虎入市。不欲见临贺父子。

　　【鸟山童谣】

　　

　　鸟山出天子。

　　【三馀童谣】

　　

　　夫子之居在三馀。

　　【谚语】

　　【后人引梁世谚论史职】

　　

　　上车不落则著作。体中保如则秘书。

　　【梁元帝引谚论占雨】

　　

　　雨月额千里赤。

　　【刘昼引谚】

　　

　　力贵突。智贵卒。

　　【刘昼引古谚】

　　

　　深不绝涓泉。稚子浴其渊。高不绝丘陵。跛羊游其巅。

　　【任昉引南海俗谚】

　　

　　蛇珠千枚。不及玫瑰。

　　【任昉引越人谚】

　　

　　种千亩木奴。不如一龙珠。

　　【颜之推引江南谚论书法】

　　

　　尺牍书疏。千里面目。

　　【时人为张氏语】

　　

　　充融卷稷。是为四张。

　　【时人为王谢子弟语】

　　

　　谢有览举。王有养炬。

　　【时人为张融陆杲语】

　　

　　无对日下。惟舅与甥。

　　【时人为何子朗语】

　　

　　东海三何。子朗最多。

　　人中爽爽何子朗。

　　【时人为王志王彬语】

　　

　　三真六草。为天下宝。

　　【时人为鲍正语】

　　

　　无处不逢鸟噪。无处不逢鲍佐。

　　【巴东行人为庾子舆语】

　　

　　淫预如幞本不通。瞿塘水退为庾公。

　　【时人为玉莹语】

　　

　　欲向南。钱可贪。遂向东。为黄铜。

　　【省中为贺琛语】

　　

　　上殿不下有贺雅。

　　【时人为丁觇语】

　　

　　丁君十纸。不敌王褒数字。

　　【都下为禅师语】

　　

　　斗场禅师窟。安东谈议林。

　　【任昉引古诗论魏武陵】

　　

　　石犬不可吠。铜駞徒尔为。

　　【任昉引古诗论香泉】

　　

　　安得香水泉。濯朗衣上尘。

　　【相和歌辞】

　　【相和曲】

　　【陌上桑】

　　日出秦楼明。条垂露尚盈。蚕饥心自急。开奁妆不成。

　　【清商曲辞】

　　【西曲歌】

　　【攀杨枝】

　　

　　自从别君来。不复著绫罗。画眉不注口。施朱当柰何。

　　【附】

　　【乐府诗】

　　

　　梧宫秋。吴王愁。

　　【横吹曲辞】

　　【梁鼓角横吹曲】

　　

　　【企喻歌】

　　

　　男儿欲作健。结伴不须多。鹞子经天飞。群雀两向波。

　　放马大泽中。草好马著膘。牌子铁裲裆。钅互鉾鸐尾条。

　　前行看后行。齐著铁裲裆。前头看后头。齐著铁钅互鉾。

　　男儿可怜虫。出门怀死忧。尸丧狭谷中。白骨无人收。

　　【琅琊王歌辞】

　　

　　新买五尺刀。悬著中梁柱。一日三摩娑。剧於十五女。

　　琅琊复琅琊。琅琊大道王。阳春二三月。单衫绣裲裆。

　　东山看西水。水流盘石间。公死姥更嫁。孤儿甚可怜。

　　琅琊复琅琊。琅琊大道王。鹿鸣思长章。愁人思故乡。

　　长安十二门。光门最妍雅。渭水从垄来。浮游渭桥下。

　　琅琊复琅琊。女郎大道王。孟阳三四月。移铺逐阴凉。

　　客行依主人。愿得主人强。猛虎依深山。愿得松柏长。

　　懀马高缠鬃。遥知身是龙。谁能骑此马。唯有广平公。

　　【钜鹿公主歌辞】

　　

　　官家出游雷大鼓。细乘犊车开后户。

　　车前女子年十五。手弹琵琶玉节舞。

　　钜鹿公主殷照女。皇帝陛下万几主。

　　【紫骝马歌辞】

　　

　　烧火烧野田。野鸭飞上天。童男娶寡妇。壮女笑杀人。

　　高高山头树。风吹叶落去。一去数千里。何当还故处。

　　十五从军征。八十始得归。道逢乡里人。家中有阿谁。

　　遥看是君家。松柏冢累累。兔从狗窦入。雉从梁上飞。

　　中庭生旅谷。井上生旅葵。舂谷持作飰。采葵持作羹。

　　羹飰一时熟。不知饴阿谁。出门东向看。泪落沾我衣。

　　【紫骝马歌】

　　

　　独柯不成树。独树不成林。念郎锦裲裆。恒长不忘心。

　　【黄淡思歌】

　　

　　归归黄淡思。逐郎还去来。归归黄淡百。逐郎何处索。

　　心中不能言。腹作车轮旋。与郎相知时。但恐傍人闻。

　　江外何郁拂。龙洲广州出。象牙作帆樯。绿丝作帏繂。

　　绿丝何葳蕤。逐郎归去来。

　　【地驱乐歌】

　　

　　青青黄黄。雀石颓唐。槌杀野牛。押杀野羊。

　　驱羊入谷。自羊在前。老女不嫁。蹋地唤天。

　　侧侧力力。念君无极。枕郎左臂。随郎转侧。

　　摩将郎须。看郎颜色。郎不念女。不可与力。

　　【地驱乐歌】

　　

　　月明光光星欲堕。欲来不来早语我。

　　【雀劳利歌辞】

　　雨雪霏霏雀劳利。长觜饱满觜饥。

　　【慕容垂歌辞三曲】

　　

　　慕容攀墙视。吴军无边岸。我身分自当。枉杀墙外汉。

　　慕容愁愤愤。烧香作佛会。愿作墙里燕。高飞出墙外。

　　慕容出墙望。吴军无边岸。咄我臣诸佐。此事可惋叹。

　　【陇头流水歌】

　　

　　陇头流水。流离西下。念吾一身。飘旷野。

　　西上陇阪。羊肠九回。山高谷深。不觉脚酸。

　　手攀弱枝。足逾弱泥。

　　【陇头歌辞】

　　陇头流水。流离山下。念吾一身。飘然旷野。

　　朝发欣城。暮宿陇头。寒不能语。舌卷入喉。

　　陇头流水。鸣声幽咽。遥望秦川。心肠断绝。

　　【隔谷歌】

　　

　　兄在城中弟在外。弓无弦。箭无栝。食粮乏尽若为活。救我来。救我来。

　　兄为俘虏受困辱。骨露力疲食不足。弟为官吏马食粟。何惜钱刀来我赎。

　　【淳于王歌】

　　肃肃河中育。育熟须含黄。独坐空房中。思我百媚郎。

　　百媚在城中。千媚在中央。但使心相念。高城何所妨。

　　【东平刘生歌】

　　东平刘生安东子。树木稀。屋里无人看阿谁。

　　【捉搦歌】

　　粟谷难舂付石臼。弊衣难护付巧妇。男儿千凶饱人手。老女不嫁只生口。

　　谁家女子能行步。反著夹禅后裙露。天生男女共一处。愿得两个成翁妪。

　　华阴山头百丈井。下有流水彻骨冷。可怜女子能照影。不见其馀见斜领。

　　黄桑柘屐蒲子履。中央有丝两头系。小时怜母大怜婿。何不早嫁论家计。

　　【折杨柳歌辞】

　　上马不捉鞭。反折杨柳枝。蹀座吹长笛。愁杀行客儿。

　　腹中愁不乐。愿作郎马鞭。出入擐郎臂。蹀座郎膝边。

　　放马两泉泽。忘不著连羁。担鞍逐马走。何见得马骑。

　　遥看孟津河。杨柳郁婆娑。我是虏家儿。不解汉儿歌。

　　健儿须快马。快马须健儿。必跋黄尘下。然后别雄雌。

　　【折杨柳枝歌】

　　上马不捉鞭。反拗杨柳枝。下马吹长笛。愁杀行客儿。

　　门前一株枣。岁岁不知老。阿婆不嫁女。那得孙儿抱。

　　敕敕何力力。女子临窗织。不闻机杼声。只闻女叹息

　　问女何所思。问女何所忆。阿婆许嫁女。今年无消息。

　　【幽州马客吟歌辞】

　　快马常苦瘦。剿儿常苦贫。黄禾起羸马。有钱始作人。

　　荧荧帐中烛。烛灭不久停。盛时不作乐。春花不重生。

　　南山自言高。只与北山齐。女儿自言好。故入郎君怀。

　　郎著紫袴褶。女著彩夹裙。男女共燕游。黄花生后园。

　　黄花郁金色。绿蛇衔珠丹。辞谢床上女。还我十指环。

　　【慕容家自鲁企由谷歌】

　　郎在十重楼。女在九重阁。郎非黄鹞子。那得云中雀。

　　【高阳乐人歌】

　　

　　可怜白鼻騧。相将入酒家。无钱但共饮。画地作交赊。

　　何处觞来。两颊色如火。自有桃花容。莫言人劝我。

　　【木兰诗二首】

　　

　　唧唧何力力。木兰当户织。不闻机杼声。唯闻女叹息。问女何所思。问女何所忆。女亦无所思。女亦无所忆。昨夜见军帖。可汗大点兵。军书十二卷。卷卷有爷名。阿爷无大儿。木兰无长兄。愿为市鞍马。从此替爷征。东市买骏马。西市买鞍鞯。南市买辔头。北市买长鞭。朝辞爷娘去。暮宿黄河边。不闻爷娘唤女声。但闻黄河流水鸣溅溅。旦辞黄河去。暮宿黑山头。不闻爷娘唤女声。但闻燕山胡骑声啾啾。万里赴戎机。关山度若飞。朔气传金柝。寒光照铁衣。将军百战死。壮士十年归。归来见天子。天子坐明堂。策勋十二转。赏赐百千强。可汗问所欲。木兰不用尚书郎。愿駞千里足。送儿还故乡。爷娘闻女来。出郭相扶将。阿姊闻妹来。当户理红妆。小弟闻姊来。磨刀霍霍向猪羊。开我东阁门。坐我西间床。脱我战时袍。著我旧时裳。当窗理云鬓。对镜帖花黄。出门看火伴。火伴始惊惶。同行十二年。不知木兰是女郎。雄兔脚扑朔。雌兔眼迷离。两兔傍地走。安能辨我是雄雌。

　　木兰抱杼嗟。借问复为谁。欲闻所慽慽。感激强其颜。老父隶兵籍。气力日衰耗。岂足万里行。有子复尚少。胡沙没马足。朔风裂人肤。老父旧羸病。何以强自扶。木兰代父去。秣马备戎行。易却纨绮裳。洗却铅粉妆。驰马赴军幕。慷慨携干将。朝屯雪山下。暮宿青海傍。夜袭月支肤。更携于阗羌。将军得胜归。士卒还故乡。父母见木兰。喜极成悲伤。木兰能承父母颜。却卸巾鞲理丝簧。昔为烈士雄。今复娇子容。亲戚持酒贺。父母始知生女与男同。门前旧军都。十年共崎岖。本结兄弟交。死战誓不渝。今也见木兰。言声虽是颜貌殊。惊愕不敢前。叹重徒嘻吁。世有臣子心。能如木兰节。忠孝两不渝。千古之名焉可灭。  
　 


　　【郊庙歌辞】

　　【梁雅乐歌六首】 沈约

　　【皇雅】

　　

　　帝德实广运。车书靡不宾。执瑁朝群后。垂旒御百神。八荒重译至。万国婉来亲。

　　华盖拂紫微。勾陈绕太一。容裔被缇组。参差罗罕毕。星回昭以烂。天行徐且谧。

　　清跸朝万寓。端冕临正阳。青絇黄金繶。衮衣文绣裳。既散华虫采。复流日月光。

　　【涤雅】

　　

　　将修盛礼。其仪孔炽。有腯斯牲。国门是置。不黎不。靡愆靡忌。呈肌献体。永言昭事。俯休皇德。仰绥灵志。百福具膺。嘉祥允洎。骏奔伊在。庆覃遐嗣。

　　【牷雅】

　　

　　反本兴敬。复古昭诚。礼容宿设。祀事孔明。华俎待献。崇碑丽牲。充哉茧握。肃矣簪缨。其膋既启。我豆既盈。庖丁游刃。葛卢验声。多祉攸集。景福来并。

　　【諴雅】

　　

　　怀忽慌。瞻浩荡。尽诚洁。致虔想。出杳冥。降无象。皇情肃。具僚仰。人礼盛。神途敞。亻爱明灵。申敬享。感苍极。洞玄象。

　　地德溥。昆丘峻。扬羽翟。鼓应Ａ５７。出尊祗。诚信。招海渎。罗岳镇。惟福祉。咸昭晋。我有明德。馨非稷黍。牲玉孔备。嘉荐惟旅。金悬宿设。和乐具举。礼达幽明。敬行尊俎。钟鼓云送。遐福是与。

　　【献雅】

　　

　　神宫肃肃。天仪穆穆。礼献既同。膺兹厘福。我有馨明。无愧史祝。

　　【禋雅】

　　

　　紫宫昭焕。太乙微玄。降临下土。尊高上天。载陈珪币。式备牲牷。云箛清引。栒虡高悬。俯昭象物。仰致高烟。肃彼灵祉。咸达皇虔。

　　盛乐斯举。协徵调宫。灵飨庆洽。祉积化融。八变有序。三献已终。坎牲瘗玉。酬德报功。振垂成吕。投壤生风。道无虚致。事由感通。於皇盛烈。比祚华嵩。

　　【梁南郊登歌诗二首】

　　暾既明。礼告成。惟圣祖。主上灵。爵已献。罍又盈。息羽龠。展歌声。亻爱如在。结皇情。

　　礼容盛。尊俎列。玄酒陈。陶匏设。献清酒。致虔洁。王既升。乐已阕。降苍昊。垂芳烈。

　　【梁北郊登歌二首】

　　方坛既塪。地只已出。盛典弗愆。群望咸秩。乃升乃献。敬成礼卒。灵降无兆。神飨载谧。允矣嘉祚。其升如日。

　　至哉坤元。实惟厚载。躬兹奠飨。诚交显晦。或升或降。摇珠动佩。德表成物。庆流皇代。纯虾不諐。祺福是赉。

　　【梁明堂登歌五首】

　　【歌青帝辞】

　　帝居在震。龙德司春。开元布泽。含和尚仁。群居既散。岁云阳止。饬农分地。民粒惟始。雕梁绣栱。丹楹玉墀。灵威以降。百福来绥。

　　【歌赤帝辞】

　　炎光在离。火为威德。执礼昭训。持衡受则。靡草既凋。温风以至。嘉荐惟旅。时羞孔备。齐缇在堂。笙镛在下。匪惟七百。无绝终始。

　　【歌黄帝辞】

　　郁彼中坛。含灵阐化。回环气象。轮无辍驾。布德焉在。四序将收。音宫数五。饭稷骖骝。宅屏居中。旁临外宇。升为帝尊。降为神主。

　　【歌白帝辞】

　　神在秋方。帝居西皓。允兹金德。裁成万宝。鸿来雀化。参见火斜。幕无玄鸟。菊有黄华。载列笙磬。式陈彝俎。灵罔常怀。惟德是与。

　　【歌黑帝辞】

　　德盛乎水。玄冥纪节。阴降阳腾。气凝象閟。司智莅坎。驾铁衣玄。祈寒拆地。

　　晷度回天。悠悠四海。骏奔奉职。祚我无疆。永隆民极。

　　【粱宗庙歌七首】

　　功高礼洽。德尊乐备。三献具举。百司在位。诚敬罔愆。幽明同致。茫茫亿兆。无思不遂。盖之如天。容之如地。

　　殷兆玉筐。周始邠王。於赫文祖。基我大梁。肇土七十。奄有四方。帝轩百祀。人思未忘。永言圣烈。祚我无疆。

　　有夏多罪。殷人涂炭。四海倒悬。十室思乱。自天命我。歼凶殄难。既跃乃飞。言登天汉。爰享爰格。福禄攸赞。

　　牺象既饰。罍俎斯具。我郁载馨。黄流乃注。峨峨卿士。骏奔是务。佩上鸣阶。缨还拂树。悠悠亿兆。天临日煦。

　　猗与至德。光被黔首。铸镕苍昊。甄陶区有。恪恭三献。对扬万寿。比屋可封。含生无咎。匪徒七百。天长地久。

　　有命自天。於皇后帝。悠悠四海。莫不来祭。繁祉具膺。八神耸卫。福至有兆。庆来无际。播此馀休。于彼荒裔。

　　祀典昭洁。我礼莫违。八簋充室。六龙解騑。神宫肃肃。灵寝微微。嘉荐既飨。景福攸归。至德光被。洪祚载辉。

　　【梁小庙乐歌二首】

　　

　　【舞歌】

　　閟宫肃肃。清庙济济。於穆夫人。固天攸启。祚我梁德。膺斯盛礼。文达向。重檐丹陛。饰我俎彝。洁我粢盛。躬事奠飨。推尊尽敬。悠悠万国。具承兹庆。大孝追远。兆庶攸咏。

　　【登歌】

　　光流者远。礼贵弥申。嘉飨云备。盛典必陈。追养自本。立爱惟亲。皇情乃慕。帝服来尊。驾齐六辔。旗耀三辰。感兹霜露。事彼冬春。以斯孝德。永被烝民。

　　【燕射歌辞】

　　【梁三朝雅乐歌六首】

　　

　　【俊雅】

　　

　　设官分职。髦俊攸俟。髦俊伊何。贵德尚齿。唐乂咸事。周宁多士。区区卫国。犹赖君子。汉之得人。帝猷乃理。

　　开我八袭。辟我九重。珩佩流响。缨绂有容。衮衣前迈。列辟云从。义兼东序。事美西雍。分阶等肃。异列齐恭。

　　重列北上。分庭异陛。百司扬职。九宾相礼。齐宋舅甥。鲁卫兄弟。思皇蔼蔼。群龙济济。我有嘉宾。实惟恺悌。

　　【胤雅】

　　自昔殷代。哲王迭有。降及周成。惟器是守。上天乃眷。大梁既受。灼灼重明。仰承元首。体乾作贰。命服斯九。置保置师。居前居后。前星比耀。克隆万寿。

　　【寅雅】

　　礼莫违。乐具举。延藩辟。朝帝所。执桓蒲。列齐莒。垂衮毳。纷容与。升有仪。降有序。齐簪绂。忘笑语。始矜严。终酣醑。

　　【介雅】

　　百福四象初。万寿三元始。拜献惟衮职。同心协卿士。北极永无穷。南山可足拟。

　　寿随百礼洽。庆与三朝升。惟皇集繁祉。景福互相仍。申锡永无遗。穰简必来应。

　　百味既含馨。六饮莫能尚。玉罍信湛湛。金卮颇摇漾。敬举发天和。祥祉流嘉贶。

　　【需雅】

　　实体平心待和味。庶羞百品多为贵。或鼎或鼒宣九沸。楚桂胡盐芼芳卉。加笾列俎凋且蔚。

　　五味九变兼六和。令芳甘旨庶且多。三危之露九期禾。圆案方丈粲星罗。皇举斯乐同山河。

　　九州上腴非一族。玄芝碧树寿华木。终朝采之不盈掬。用拂腥膻和九谷。既甘且饫致遐福。

　　人欲所大味为先。兴和尽敬咸在旃。碧鳞朱尾献嘉鲜。红毛绿翼坠轻翾。臣拜稽首万斯年。

　　击钟以俟惟大国。况乃御天流至德。侑食斯举扬盛则。其礼不愆仪不忒。风猷所被深且塞。

　　膳夫奉职献芳滋。不麛不夭咸以时。调甘适苦别渑淄。其德不爽受福厘。於焉逸豫永无期。

　　备味斯飨惟至圣。咸降人神礼为盛。或风或雅流歌咏。负鼎言归启殷命。悠悠四海同兹庆。

　　道我六穗罗八珍。洪鼎自爨匪劳薪。荆包海物必来陈。滑甘滫氵髓味和神。以斯至德被无垠。

　　【雍雅】

　　明明在上。其仪有序。终事靡愆。收鉶撤俎。乃升乃降。和乐备举。天德莫违。人谋是与。敬行礼达。兹焉燕语。

　　我馂惟阜。我肴孔庶。嘉味既充。食旨斯饫。属厌无爽。冲和在御。击壤齐欢。怀生等豫。烝庶乃粒。实由仁恕。

　　百司警列。皇在在陛。既饫且醑。卒食成礼。其容穆穆。其仪济济。凡百庶僚。莫不恺悌。奄有万国。抑由天启。

　　【梁三朝雅乐歌六首】

　　

　　【俊雅】

　　惟王建国。辨方正位。於赫有梁。向明而治。知人则哲。聪明文思。思皇多士。俊乂咸事。弗惟其官。惟人乃备。

　　训迪庶工。位以德序。恭已而治。垂旒当宁。或以言扬。或以事举。春朝秋觐。圭币惟旅。翼翼丰郇。峨峨齐楚。

　　客入金奏。宾至县兴。威仪有则。是降是升。百辟卿士。元首是承。左右秩秩。终敬且矜。彝伦攸序。王猷以凝。

　　【胤雅】

　　天下为家。大梁受命。眷求一德。惟烈无竞。仪刑哲王。元良诞庆。灼灼明两。作离承圣。英华外发。温文成性。立师立保。左右惟政。休有烈光。前星比盛。

　　【寅雅】

　　车同轨。行同伦。来万国。相九宾。延群后。朝荩臣。礼时行。乐日新。摐夷则。奏雅寅。衮衣曜。玉帛陈。仪抑抑。皇恂恂。

　　【介雅】

　　明君创洪业。大同登颂声。开元洽百礼。来仪奏九成。申锡南山祚。赫赫复明明。

　　三朝礼乐和。百福随春酒。玉樽湛而献。聪明作元后。安乐享延年。无疆臣拜手。

　　四气新元旦。万寿初今朝。趋拜齐衮玉。钟石变箫韶。日升等皇运。洪基邈日遥。

　　【需雅】

　　农用八政食为元。播时百谷民所天。禘尝郊社尽洁虔。燕飨馈食礼节宣。九功惟序登颂弦。

　　感物而动物靡遂。大羹不和有遗味。非极口腹而行气。节之民心杀攸贵。宁为礼本饔与饩。

　　始诸饮食物之初。设卦观象受以需。烝民乃粒有牲刍。自卫反鲁删诗书。弋不射宿杀已祛。

　　在昔哲王观民志。庶羞百品因时备。为善不同同归治。蔬膳菲食化始至。率物以躬行尊位。

　　雅有洄酌风采苹。蕴藻之菜非八珍。涧溪沼沚贵先民。明信之德感人神。譬诸禴祭在西邻。

　　行苇之微犹勿践。宁惟血气无身剪。圣人之心微而显。千里之应出言善。况遂豚鱼革前典。

　　春酸夏苦冬有宜。筐莒钅奇釜备糗酏。逡巡揖让诏司仪。卑高制节明等差。君臣之序正在斯。

　　日月光华风四塞。规飨有序仪不忒。匪天私梁乃佑德。光被四表自南北。长世缀旒为下国。

　　【雍雅】

　　穆穆天子。时惟圣敬。济济群公。恭为德柄。为撤有典。膳夫是命。礼行禘尝。义光朝聘神飨其德。

　　民洽其庆。

　　尚有和羹。既戒且平。亦有其馂。亦惟克明。其馂惟旅。其酳惟成。百礼斯洽。三宥已行。明哉元首。遹骏其声。

　　戒食有章。卒食惟序。庭鸣金奏。凯收笾莒。客出以雍。撤以振羽。离磬乃作。和钟备举。济济威仪。喤々簨虡。

　　【相和歌辞】

　　【五音曲五首】

　　

　　【角引】

　　萌生触发。岁在春。咸池始奏。德尚仁。以息。和且均。

　　【徵引】

　　执衡司事。宅离方。滔滔夏日。火德昌。八音备举。乐无疆。

　　【宫引】

　　八音资始。君五声。兴此和乐。感百精。优游律吕。被咸英。

　　【商引】

　　司秋纪兑。奏西音。激扬钟石。和瑟琴。风流福被。乐愔愔。

　　【羽引】

　　玄英纪运。冬冰折。物为音本。和且悦。穷高测深。长无绝。

　　【相和六引】萧子云

　　

　　【宫引】

　　宅中为君。声之始。气和而应。律生子。四宫既作。阴阳理。

　　【商引】

　　君臣数九。发凉风。三弦夷则。白藏通。克谐候管。和六同。

　　【角引】

　　蛰虫始振。音在斯。五声六律。旋相为。韶继夏心。备咸池。

　　【徵引】

　　朱明在离。日长至。候气而动。徵为事。六乐成文。从之备。

　　【羽引】

　　其音为物。登玄英。制留循短。位浊清。惟皇创则。和且平。

　　【鼓吹曲辞】

　　【梁鼓吹曲十二首】沈约

　　

　　【木纪谢】

　　

　　木纪谢。火运昌。炳南陆。耀炎光。民去癸。鼎归梁。鲛鱼出。庆云翔。韊五帝。轶三王。德无外。化溥将。仁荡荡。义汤汤。浸金石。达昊苍。横四海。被八荒。舞干戚。垂衣裳。对天眷。坐严廊。胤有锡。祚无疆。风教远。礼容盛。感人神。宣舞咏。降繁祉。延嘉庆。

　　【贤首山】

　　

　　贤首山。险而峻。乘岘凭临胡阵。骋奇谋。奋卒徒。断白马。塞飞狐。殪日逐。歼骨都。刃谷蠡。馘林胡。草既润。原亦涂。轮无反。幕有乌。扫残孽。震戎逋。扬凯奏。展欢酺。咏枤杜。旋京吴。

　　【桐柏山】

　　

　　桐柏山。淮之首。肇基帝迹。遂光区有。大震边关。殪獯丑。农既劝。民惟阜。穗充庭。稼盈亩。迨嘉辰。芳糗。纳寒场。为春酒。昭景福。介眉寿。天斯长。地斯久。化无极。功无朽。

　　【道亡】

　　

　　道亡数极归永元。悠悠兆庶尽含冤。沈河莫极皆无安。赴海谁授矫龙翰。自樊汉仙波流水清且澜。救此倒悬拯涂炭。誓师刘旅赫灵断。率兹八百驱十乱。登我圣明去多难。长夜杳冥忽云旦。

　　【忱】威

　　

　　忱威授律命苍兕。言薄加湖灌秋水。回澜瀄汨泛增雉。争河投岸掬盈指。犯刃婴戈洞流矢。资此威烈齐文轨。

　　【汉东流】

　　

　　汉东流。江之汭。逆徒蜂聚。旌旗纷蔽。仰震威灵。乘高骋锐。至仁解网。穷鸟入怀。因此龙跃。言登泰阶。

　　【鹤楼峻】

　　

　　鹤楼峻。连翠微。因严设险池永归。唇亡齿惧。薄言震。耀灵威。凶众稽颡。天不能违。金汤无所用。功烈长巍巍。

　　【昏主恣淫慝】

　　

　　昏主恣淫慝。皆曰自昌盛。上仁矜亿兆。誓师为请命。既齐丹浦战。又符甲子辰。龛难伐有罪。伐罪吊斯民。悠悠亿万姓。於此睹阳春。

　　【石首局】

　　

　　石首局。北墉墐。新堞严。东垒峻。共表里。遥相镇。矢未飞。鼓方振。竞衔璧。并舆榇。酒池扰。象廊震。同伐谋。兼善陈。辟应和。扫煨烬。剪庶恶。靡馀胤。

　　【期运集】

　　

　　期运集。惟皇膺宝符。龙跃清汉渚。凤起方城隅。讴歌共适夏。狱讼两违朱。二仪启嘉祚。千载犹旦暮。舞蹈流帝功。金玉昭王度。

　　【於穆】

　　

　　於穆君臣。君臣和以肃。关王道。定天保。乐均灵囿。宴同在镐。前庭悬鼓钟。左右列笙镛。缨佩俯仰。有则修礼容。翔振鹭。骋群龙。隆周何足拟。远与唐比踪。

　　【惟大梁】

　　

　　惟大梁。开运。受箓。膺图。君八极。冠带被五都。四海并和会。排阙款塞无异涂。

　　【清商曲辞】

　　张率〈乐府作无名氏。《诗纪》同。今从古乐苑。〉

　　【梁雅乐歌五首】

　　

　　【应王受图曲】

　　应王受图。荷天革命。乐曰功成。礼云治定。恩弘庇臣。念昭率性。乃眷三才。以宣八政。愧无则哲。临渊自镜。或戒面从。永隆福庆。

　　【臣道曲】

　　孝义相化。礼让为风。当官无媚。嗣民必公。谦谦君子。謇謇匪躬。谅而不讦。和而不同。诫之诫之。去骄思冲。弘兹大雅。是曰至忠。

　　【积恶篇】

　　积恶在人。犹酖处腹。酖成形亡。恶积身覆。殷辛再离。温舒五族。责必及嗣。财岂润屋。斯川既往。逝命不复。镜兹馀殃。幸修多福。

　　【积善篇】

　　惟德是辅。皇天无亲。抱狱归舜。舍财去邠。豚鱼怀信。行苇留仁。先世有作。馀庆方因。鸣玉承家。锡珪于民。连城非重。积善为珍。

　　【宴酒篇】

　　记称成礼。诗咏饱德。卜昼有典。厌夜不忒。彝酒作民。乐饮亏则。腐腹遗丧。濡首亡国。哲彼六马。去兹三惑。占言孔昭。以求温克。

　　【舞曲歌辞】

　　【梁大壮大观舞歌二首】沈约

　　

　　【大壮舞歌】

　　

　　高高在上。实爱斯人。眷求圣德。大拯彝伦。率土方燎。如火在薪。惵惵黔首。暮不及晨。朱光启耀。兆发穹旻。我皇郁起。龙跃汉津。言届牧野。电激雷震。阙巩之甲。彭濮之人。或貔或武。漂杵浮轮。我邦虽旧。其命维新。六伐乃止。七德必陈。君临万国。遂抚八寅。

　　【大观舞歌】

　　

　　皇矣帝烈。大哉兴圣。奄有四方。受天明命。居上不怠。临下惟敬。举无愆则。动无失正。物从其本。人遂其性。昭播九功。肃齐八柄。宽以惠下。德以为政。三趾晨仪。重轮夕映。栈壑忘阻。梯山匪敻。如曰有恒。与天无竟。载陈金石。式流舞咏。咸英韶夏。於兹比盛。

　　【梁鞞舞歌】

　　沈约〈《诗纪》云。乐府失名。考目录作沈约。〉

　　【明之君六首】

　　大梁七百始。天监三元初。圣功澄宇县。帝德总车书。熙熙亿兆臣。其志皆欢愉。

　　刑措甫自今。隆平亦肇兹。神武超楚汉。安用道邠岐。百拜奄来宅。执玉咸在斯。象天则地体无为。

　　礼缉民用扰。乐谐风自移。舜琴终已绝。尧衣今复垂。象天则地体无为。

　　治兵战六兽。为邦命九官。灵蛇及瑞羽。分素复衔丹。望就逾轩顼。铿锵掩咸护。九尾扰成群。八象鸣相顾。象天则地化云布。

　　有为臣所执。司契君之道。运行乃四时。无言信苍昊。宸居体冲寂。忘怀定天保。

　　至德同自然。裁成侔玄造。珍祥委天贶。灵物开地宝。窈窕降青琴。参差就朱草。

　　【梁鞞舞歌三首】周舍

　　【明之君】

　　赫矣明之君。我皇迈前古。机灵通日月。圣敬缔区宇。淮海无横波。文轨同一土。乐哉太平世。当歌复当舞。

　　【明主曲】

　　圣主应图箓。天下咸所归。端扆临赤县。宸居法紫微。遐方奉正朔。外户辟重扉。我君延万寿。福祚长巍巍。

　　【明君曲】

　　明君班五瑞。就日朝百王。充庭植鹭羽。钧天奏清商。本支同中岳。良臣安四方。盛明普日月。兆民乐未央。

　　◎释氏

　　释宝志

　　〈不知何许人。齐、宋之交。被发徒跣。语默不伦。梁武帝敬事之。天监十三年卒。〉

　　【谶诗】

　　

　　乐哉三十馀。悲哉五十里。但看八十三。子地妖灾起。佞臣作欺妄。贼臣灭君子。若不信吾言。龙时侯贼起。且至马中间。衔悲不见喜。

　　【又】

　　

　　昔年三十八。今年八十三。四中复有四。城北火酣酣。

　　【又二首】

　　

　　掘尾狗子自发狂。当死未死齧人伤。须臾之间自灭亡。起自汝阴死三湘。

　　山家小儿果攘臂。太极殿前作虎视。

　　释智藏

　　〈姓顾氏。吴郡吴人。住兴皇寺。梁武授戒。时时谘禀。皇太子尤加敬接。〉

　　【奉和武帝三教诗】

　　

　　心源本无二。学理共归真。四执迷丛药。六味增苦辛。资缘良杂品。习性不同循。至觉随物化。一道开异津。大士流权济。训义乃星陈。周孔尚忠孝。立行肇君亲。老氏贵裁欲。存生由外身。出言千里善。芬为穷世珍。理空非即有。三明似未臻。近识封歧路。分镳疑异尘。安知悟云渐。究极本同伦。我皇体斯会。妙鉴出机神。眷言总归辔。回照引生民。顾惟惭宿植。邂逅逢嘉辰。愿陪入明解。岁暮有攸因。

　　释惠令

　　【和受戒诗】

　　泬寥秋气爽。摇落寒林疏。风散飞廉雀。浪动昆明鱼。是日何为盛。证戒奉皇储。愿陪升自在。神通任卷舒。

　　惠慕道士〈《诗纪》云。见梁词人丽句。〉

　　【犯虏将逃作诗】

　　客子倦艰辛。夜出小平津。马色迷关吏。鸡鸣起戍人。露鲜花敛影。月照宝刀新。问我将何去。北海就孙宾。

　　僧正惠偘〈《诗纪》云。梁词人丽句。〉

　　【咏独杵捣衣诗】

　　非是无人助。意欲自鸣砧。照月敛孤影。乘风送迥音。言捣双丝练。似奏一弦琴。令君闻独杵。知妾有专心。

　　【闻侯方儿来寇诗】

　　羊皮赎去士。马革敛还尸。天下方无事。孝廉非哭时。

　　释法云

　　【三洲歌】

　　三洲断江口。水从窈窕河旁流。啼将别共来。长相思。

　　三洲断江口。水从窈窕河旁流。欢将乐共来。长相思。

　　◎仙道

　　桓法闿

　　【初入山作诗】

　　

　　寒谷夜将晨。置赏复寻真。方坛垂密叶。澈水渡朱鳞。杏林虽伏兽。芝田讵俟人。丹成方转石。炉变欲销银。当知胜地远。於此绝嚣尘。

　　周子良

　　【五仙诗五首】

　　

　　【保命府丞授诗】

　　华景辉琼林。清风散紫霄。仰携高真士。凌空驭绿轺。放彼朱霞馆。造此尘中僚。有缘自然会。不待心翘翘。

　　【冯真人授诗】

　　太霞郁紫盖。景风飘羽轮。直造尘滓际。万秽浇我身。自非保仙子。安见今日人。过此未申岁。控景朝太真。冥缘虽有契。执德故须勤。

　　【张仙卿授诗】

　　写我萧闲馆。游彼尘喧际。骋景盖飞霄。寻此人间契。周生一保奇。能感玄人辙。无使凌云干。中随严霜折。

　　【洪先生授诗】

　　灵风扇紫霞。景云散丹晖。八素不为迥。九垓何足巍。志业虽右。习之亦成微。勖此今日事。今阙方共归。

　　【华阳童授诗】

　　悬台凌紫汉。峻阶登绛云。华景飞形烛。七曜亦殊分。写此步尘秽。适彼超世君。勖哉二祀内。无令邪世闻。方为去来会。短辞何用纷。

　　【彭先生歌】

　　

　　太霄何冥冥。灵真时下游。命我嚣涂际。采察云中俦。世路多淫浊。真诚不可搜。促驾还陆岭。人间无与酬金。

　　吴兴妖神〈《诗纪》作妓童。〉

　　【赠谢府君览诗】

　　

　　玉钗空中堕。金钿色行歇。独泣谢春风。孤夜伤明月。  
　 


　　韩延之

　　〈延之。字显宗。南阳堵阳人。仕晋位平西府录事参军。后奔姚兴。明元帝泰常二年入魏。为虎牢镇将。赐爵鲁阳侯。太平真君中卒。〉

　　【赠中尉李彪诗】

　　贾生谪长沙。董儒诣临江。愧无若人迹。忽寻两贤踪。追昔渠阁游。策驽厕群龙。如何情愿夺。飘然独远从。痛哭去旧国。衔泪届新邦。哀哉无援民。嗷然失侣鸿。彼苍不我闻。千里告志同。

　　宗钦

　　〈钦。字钦若。金城人。仕沮渠蒙逊为中书郎、世子洗马。太武平凉州。入魏。拜著作郎。太平真君十一年被诛。〉

　　【赠高允诗】

　　嵬峨恒岭。滉瀁沧溟。山挺其和。水燿其精。启兹令族。应期诞生。华冠众彦。伟迈群英。

　　於穆吾子。含贞藉茂。如彼松竹。陵霜擢秀。味老思冲。玩易体复。戢翼九皋。声溢宇宙。

　　我皇龙兴。重离叠映。刚德外彰。柔明内镜。乾象奄气。坤厚山竞。风无殊音。俗无异径。

　　经纬曰文。著述曰史。斟酌九流。错综幽旨。帝用詶谘。明发虚拟。广辟四门。披延髦士。

　　尔应其求。翰飞东观。口吐琼音。手挥霄翰。弹毫珠零。落纸锦粲。坟无凝割。典无滞泮。

　　山降则谦。含柔为信。林崇日渐。明外斯进。有邈夫子。兼兹四慎。弱而难胜。通而不峻。

　　南董邈矣。史功不申。固倾佞窦。雄秽美新。迁以陵腐。邕由卓泯。时无逸勒。路盈摧轮。

　　尹佚谟周。孔明述鲁。抑扬群致。宪章三五。昂昂高生。纂我遐武。勿谓古今。违规易矩。

　　自昔索居。沈沦西藩。风马既殊。标榜莫缘。开通有运。暗遇当年。披衿暂面。定交一言。

　　谘疑秘省。访滞京都。水镜叔度。洗吝田苏。望仪神婉。即象心虚。悟言礼乐。探赜诗书。履霜悼迁。抚节感变。嗟我年迈。迅逾激电。进乏由赐。退非回宪。素发掩玄。枯颜落茜。

　　文以会友。友由知己。诗以明言。言以通理。盼坎迷流。觌艮暗止。庶尔虬光。回鳞曲水。

　　段承根

　　〈承根。武威姑臧人。仕魏为著作郎。太平真君十一年。以崔浩撰史事。同被诛。〉

　　【赠李宝诗】

　　世道衰陵。淳风殆缅。衢交问鼎。路盈访玺狥竞争驰。天机莫践。不有真宰。榛棘谁翦。

　　於皇我后。重明袭焕。文以息烦。武以静乱。剖蜯求珍。搜严采干。野无投纶。朝盈逸翰。

　　自昔凉季。林焚渊涸。矫矫公子。鳞羽靡托。灵慧虽奋。袄氛未廓。凤戢昆丘。龙潜玄漠。

　　数不常扰。艰极则夷。奋翼幽裔。翰飞京师。珥蝉紫闼。伏节方畿。弼我王度。庶绩缉熙。

　　自余幽沦。眷参旧契。庶庇馀光。优游卒岁。忻路未淹。离辔已际。顾难分岐。载张载继。

　　闻诸交旧。累圣叠曜。淳源虽漓。民怀余劭。思乐哲人。静以镇躁。蔼彼繁音。和此清调。

　　询下曰文。辩讦曰明。化由礼治。政以宽成。勉崇仁教。播德简刑。倾首景风。迟闻休声。

　　游雅

　　〈雅。字伯度。小名黄头。广平任人。和平二年卒。赠相州刺史。〉

　　【诗】

　　

　　人贵河间邢。不胜广平游。人自弃伯度。我自敬黄头。

　　北魏孝文帝元宏

　　〈宏。献文帝托跋弘长子。皇兴三年。立为皇太子。五年八月。即位。改元三。延兴、承明、太和。太和二十年。改姓元氏。太和二十三年卒。年三十三。谥曰孝文皇帝。有集三十九卷。〉

　　【悬瓠方丈竹堂飨侍臣联句诗】

　　

　　白日光天兮无不曜。江左一隅独未照。愿从圣明兮登衡会。万国驰诚混内外。云雷大振兮天门）辟。率土来宾一正历。舜舞干戚兮天下归。文德远被莫不思。皇风一鼓兮九地匝。戴日依天清六合。遵彼汝坟兮昔化贞。未若今日道风明。文王政教兮晖江沼。宁如大化光四表。

　　【歌】

　　

　　两菖蒲。新野乐。

　　高允

　　〈允。字伯恭。渤海蓚人。献文末。授怀州刺史。太和二年。拜镇军大将军。领中秘书事。加光禄大夫。太和十一年卒。年九十八。有集二十一卷。〉

　　【罗敷行】

　　邑中有好女。姓秦字罗敷。巧笑美回盻。鬓发复凝肤。脚著花文履。耳穿明月珠。头作堕马髻。倒枕象牙梳。姌姌善趋步。袒袒曳长裾。王侯为之顾。驷马自踟蹰。

　　【王子乔】

　　王少卿。王少卿。超升飞龙翔天庭。遗仪景。云汉酬。光骛电逝忽若浮。骑日月。从列星。跨腾入太。

　　廓逾杳冥。寻元气。出天门。穷览有无穷道根。

　　【答宗钦诗】

　　

　　汤汤流汉。蔼蔼南都。载称多士。载燿灵珠。邈矣高族。代记丹图。启基郢）域。振彩凉区。

　　吾生倜傥。诞发英风。绍熙前绪。奕世克隆。方圆备体。淑德斯融。望倾群雄。响振华戎。

　　响振伊何。金声克著。匡赞西藩。拯厥时务。放志琴书。恬心初素。潜思渊）渟。秀藻云布。

　　上天降命。祚钟有代。协燿紫宸。与乾作配。仁迈春阳。功隆覆载。招延隐叟。永贻大赉。

　　伊余栎散。才朽质微。遭缘幸会。忝与枢机。窃名华省。厕足丹墀。愧无荧烛。少益天晖。

　　明升非谕。信渐难兼。体卑处下。岂曰能谦。进不弘道。潜。既惭朱阙。亦愧闾阎。

　　史班称达。杨蔡致深。负荷典策。载蹈於心。四辙同轨。覆车相寻。敬承嘉诲。永佩明箴。

　　远思古贤。内寻诸己。仰谢丘明。长揖南史。遐武虽存。高踪难拟。夙兴夕惕。岂获恬止。

　　时之圯矣。灵运未通。凤马殊隔。区域异封。有怀西望。路险莫从。王泽远洒。九服来同。

　　有昔平吴。二陆称宝。今也克凉。吾生独矫。道映儒林。义为群表。我思与之。均於纻缟。

　　仁乏田苏。量非叔度。韩生屡降。林宗仍顾。千载旷游。遘兹一遇。藻咏风流。鄙心已悟。年时迅迈。物我俱逝。任之斯通。拥之则滞。结驷贻尘。屡空亦敝。两闻可守。安有回赐。诗以言志。志以表丹。慨哉刎颈。义已中残。虽曰不敏。请事金兰。尔其励之。无忘岁寒。

　　【咏贞妇彭城刘氏诗】

　　

　　两仪正位。人伦肇甄。爰制夫妇。统业承先。虽曰异族。气犹自然。生则同室。终契黄泉。

　　封生令达。卓为时彦。内协黄中。外兼三变。谁能作配。克应其选。寔有华宗。挺生淑媛。

　　京野势殊。山川乖互。乃奉王命。载驰在路。公务既弘。私义获著。因媒致币。遘止一暮。

　　率我初冠。眷彼弱笄。形由礼比。情以趣谐。忻愿难常。影迹易乖。悠悠言迈。戚戚长怀。

　　时值险屯。横离尘网。伏锧就刑。身分土壤。千里虽遐。应如影响。良嫔洞感。发於梦想。

　　仰惟亲命。俯寻嘉好。谁谓会浅。义深情到。毕志守穷。誓不二醮。何以验之。殒身是效。

　　人之处世。孰不厚生。心存於义。所重则轻。结愤钟心。甘就幽冥。永捐堂宇。长辞母兄。

　　茫茫中野。翳翳孤丘。葛虆蒙。荆棘四周。理苟不昧。神必俱游。异哉贞妇。旷世靡俦。

　　刘昶

　　〈昶。字休道。宋文帝第九子。封晋熙王。位中书令。废帝立。为徐州刺史。奔魏。孝文以为持节、都督吴越彭楚诸军事、大将军。镇徐州。太和二十一年卒。年六十二。〉

　　【断句诗】

　　

　　白云满鄣来。黄尘暗天起。关山四面绝。故乡几千里。

　　王肃

　　〈肃。字恭懿。琅邪临沂人。仕齐为秘书丞。太和中。奔魏。累迁尚书令、扬州刺史。景明二年卒。年三十八。〉

　　【悲平城诗】

　　悲平城。驱马入云中。阴山常晦雪。荒松无罢风。

　　彭城王元勰

　　〈勰。字彦和。献文帝第六子。太和九年。封始平王。转中书令。改封彭城王。宣武永平元年被杀。〉

　　【应制赋铜鞮山松诗】

　　

　　问松林。松林经几冬。山川何如昔。风云与古同。

　　李谧

　　〈谧。字永和。赵郡平棘人。州再举秀才。公府二辟。并不就。延昌四年卒。〉

　　【神士赋歌】

　　周孔重儒教。庄老贵无为。二途虽如异。一是买声儿。生乎意不惬。死名用何施。可心聊自乐。终不为人移。脱寻余志者。陶然正若斯。

　　郑道昭

　　〈道昭。字僖伯。荥阳开封人。孝文时中书学生。迁秘书郎。拜主文中散。徙员外散骑侍郎、秘书丞、兼中书侍郎。寻正除中书郎。转通直常侍。宣武即位。徙司徒谘议参军。拜国子祭酒。又为司州州都。迁秘书监。出为光州刺史。转青州刺史。复入为秘书。熙平元年卒。〉

　　【於莱城东十里与诸门徒登青阳岭太基山上四面及中嵿扫石置仙坛诗】

　　寻日爱丘素。嗟月开靖场。东峰青烟寺。西顶白云堂。朱阳台望远。玄灵崖色光。高坛周四岭。中明起前岗。神居杳汉眇。接景拂霓裳。微三四子。披霞度仙房。潇潇步林石。缭缭歌道章。空谷和鸣磬。风岫吐浮香。冷冷虚唱。郁郁绕松梁。伊余莅东国。杖节牧齐壃。乘务惜暂暇。游此无事方。依严论孝老。斟泉语经庄。长文听远义。门徒森山行。踌蹰念岁述。幽衿烛扶桑。栖槃时自我。岂云蹈行藏。

　　【与道俗人出莱城东南九里登云峰山论经书诗】

　　靖觉镜津。浮生厌人职。辟志访游。云峻期登涉。拂衣出州。缓步入烟域。苔替迳。巃星路逼。霞友。凤驾缘虚Ａ５９。披衿接九贤。合盖高顶极。峥嵘非一。林峦迭峻巇。双阙承汉开。绝巘虹萦敕。涧岨禽迹迷。窦狭鸟过亟。层穴通月。飞岫陵地忆。回首盻京关。连州莱即。还济河渐。来尘玉食。藏名隐仙丘。希言养神直。依微姑射踪。朱台日。尔时春岭明。松沙若点殖。攀石坐危。栖倾侧。谈对洙宾。清赏妙无色。图外表三玄。经中精十力。道音动齐泉。义风光韶棘。此会当百龄。斯观宁心识。目海浅毛流。崖瞥鸿翼。相翔足终身。谁辩瑶与。万象自云云。焉用挂情忆。槃桓竟何为。云峰聊可息。

　　【登云峰山观海岛诗】

　　山游悦遥赏。观沧眺白沙。云路沈仙驾。灵章飞玉车。金轩接日彩。紫盖通月华。腾龙蔼星水。翻凤暎烟家。往来风云道。出入朱明霞。雾帐芳宵起。蓬台植汉邪。流精丽旻部。低翠曜天葩。此瞩宁独好。斯见理如麻。秦皇非徒驾。汉武岂空嗟。

　　【咏飞仙室诗】

　　岩堂隐星霄。遥檐驾云飞。郑公乘日至。道士投霞归。

　　阳固

　　〈固字敬安。北平无终人。太和中为大将军刘昶法曹参军。累迁尚书侍御史。明帝即位。除尚书考功郎中。京兆王继为司徒。辟为从事中郎。府解。除前军将军。正光四年卒。年五十七。〉

　　【刺谗诗】

　　

　　巧佞巧佞。谗言兴兮。营营习习。似青绳兮。以白为黑。在汝口兮。汝非蝮虿。毒何厚兮。巧佞巧佞。一何工矣。伺间伺忿。言必从矣。朋党噂。自相同矣。浸润之谮。倾人墉矣。成人之美。君子贵焉。攻人之恶。君子愧焉。汝何人斯。谮毁日繁。予实无罪。何骋汝言。番番缉缉。谗言侧入。君子好谗。如或弗及。天疾谗说。汝其至矣。无妄之祸。行将及矣。泛泛游凫。弗制弗拘。行藏之徒。或智或愚。维余小子。未明兹理。毁与行俱。言与衅起。我其惩矣。我其悔矣。岂求人兮。思恕在己。

　　【疾幸诗】

　　彼谄谀兮。人之蠹兮。刺促昔粟。罔顾耻辱。以求媚兮。邪干侧入。如恐弗及。以自容兮。志行偏小。好习不道。朝挟其车。夕承其舆。或骑或徒。载奔载趋。或言或笑。曲事亲要。正路不由。邪径是蹈。不识大猷。不知话言。其朋其党。其徒实繁。有诡其行。有佞其音。籧篨戚施。邪媚是钦。既谗且姤。以逞其心。是信是任。乱是以多。其始不慎。末如之何。习习宰嚭。营营无极。梁丘寡智。王鲋浅识。伊戾息夫。异世同力。江充赵高。甘言似直。竖刁上官。擅生羽翼。乃如之人。僣爽其德。岂徒丧邦。又亦覆国。嗟尔中下。其亲其昵。不谓其非。不觉其失。好之有年。宠之有日。我思古人。心焉若疾。百凡君子。宜其慎矣。覆车其鉴。近可信矣。言既备矣。事既至矣。反是不思。维尘及矣。

　　北魏孝明帝元诩

　　〈诩。宣武帝第二子。延昌元年立为皇太子。四年正月即位。改元五。熙平、神龟、正光、孝昌、武泰。在位十三年。武泰元年卒。年十九。谥曰孝明皇帝。〉

　　【幸华林园宴群臣於都亭曲水赋七言诗】

　　化光造物含气贞。恭己无为赖兹英。

　　北魏孝庄帝元子攸

　　〈子攸。彭城王勰第三子。明帝时。封武城县公。进封长乐王。明帝崩。尔朱荣立之为帝。改元永安。三年。为尔朱兆所弑。年二十四。谥曰孝庄皇帝。〉

　　【临终诗】

　　

　　权去生道促。忧来死路长。怀恨出国门。含悲入鬼乡。隧门一时闭。幽庭岂复光。思鸟吟青松。哀风吹白杨。昔来闻死苦。何言身自当。

　　北魏节闵帝元恭

　　〈恭。字修业。广陵惠王羽之子。正始中。袭爵。位给事黄门侍郎。庄帝崩。尔朱世隆等举帝即位。改元普泰。二年。为高欢所杀。年二十。〉

　　【诗】

　　朱门久可患。紫极非情玩。颠覆立可待。一年三易换。时运正如此。惟有修真观。

　　【联句诗】

　　

　　既逢尧舜君。愿上万年寿。平生好玄默。惭为万国首。

　　圣主临万机。享世永无穷。岂唯被丰草。方亦及昆虫。朝贤既济济。野苗又芃芃。君臣体鱼水。书轨一华戎。微臣信庆渥。何以答华嵩。

　　崔鸿

　　〈鸿。字彦鸾。历为彭城王国左常侍、尚书虞曹郎中、给事中兼祠部郎、镇南行台长史、三公郎中、员外散骑常侍、中散大夫、司徒长史。正光初。撰高祖世宗起居注。孝昌初。拜给事黄门侍郎。加散骑常侍、齐州大中正。寻卒。有《十六国春秋》一百二卷。〉

　　【咏宝剑诗】

　　宝剑出昆吾。龟龙夹采珠。五精初献术。千户竟论都。匣气冲牛斗。山形转鹿卢。欲知天下贵。持此问风胡。

　　冯元兴

　　〈元兴。字子盛。东魏郡肥乡人。仕为殿中郎。迁侍读。普泰初为光禄大夫。领中书舍人。出除东郡太守卒。〉

　　【浮萍诗】

　　

　　有草生碧池。无根绿水上。脆弱恶风波。危微苦惊浪。  


　　萧综

　　〈综。字世谦。梁武帝第二子。封豫章王。普通四年为南兖州刺史。镇彭城。奔魏。历司徒太尉。尚寿阳公主。魏建义二年卒。〉

　　【听钟鸣】

　　

　　历历听钟鸣。当知在帝城。西树隐落月。东窗见晓星。雾露朏朏未分明。乌啼哑哑已流声。惊客思。动客情。客思郁纵横。翩翩孤雁何所栖。依依别鹤半夜啼。今岁行已暮。雨雪向凄凄。飞蓬旦夕起。杨柳尚翻低。气郁结。涕滂沱。愁思无所托。强作听钟歌。

　　【悲落叶】

　　悲落叶。联翩下重叠。重叠落且飞。从横去不归。长枝交荫昔何密。黄鸟关关动相失。夕蕊杂凝露。朝花翻乱日。乱春日。起春风。春风春日此时同。一霜两霜犹可当。五晨六旦已飒黄。乍逐惊风举。高下任飘飏。悲落叶。落叶何时还。夙昔共根本。无复一相关。各随灰土去。高枝难重攀。

　　崔巨伦

　　〈巨伦。字孝宗。博陵安平人。以世宗挽郎。除冀州镇北府墨曹参军、太尉记室参军。庄帝三年卒。〉

　　【五月五日诗】

　　

　　五月五日时。天气已大热。狗便呀欲死。牛复吐出舌。

　　董绍

　　〈绍。字兴远。新蔡鲷阳人。起家四门博士。累迁洛阳刺史。尔朱天光以为行台从事。贺拔岳请为开府谘议参军。孝武西迁。除御史中丞。〉

　　【高平牧马诗】

　　

　　走马山之阿。马渴饮黄河。宁谓胡关下。复闻楚客歌。

　　卢元明

　　〈元明。字幼章。范阳涿人。永安初。兼尚书令。孝武登阼。迁尚书右丞。转散骑常侍。有集十七卷。〉

　　【晦日泛舟应诏诗】

　　轻灰吹上管。落蓂飘下蒂。迟迟春色华。晼晼年光丽。

　　【梦友人王由赋别诗】

　　自兹一去后。市朝不复游。

　　李骞

　　〈骞。字希义。赵郡平棘人。位散骑常侍、尚书左丞。使梁。坐事免。后除黄门侍郎。死於晋阳。〉

　　【赠亲友】

　　

　　幽栖多暇日。总驾萃荒坰。南瞻带宫雉。北睇拒畦瀛。流水时将末。悬炭渐云轻。寒风率已厉。秋水寂无声。层阴蔽长野。冻雨暗穷汀。侣浴浮还没。孤飞息且惊。三褫俄终岁。一丸曾未营。闲居同洛涘。归身款武城。稍旅原思藋。坐梦尹勤荆。监河爱斗水。苏子惜馀明。益州达友趣。廷尉辩交情。岂若忻蓬荜。收志偶沈冥。

　　【赠明少遐诗】

　　酉阳杂俎曰：梁遣黄门侍郎明少遐、兼通直散骑常侍贺文发。宴魏使李骞、崔劼。温凉毕。少遐咏骞赠其《诗》曰云云。依依然可想。骞曰：未若灯花寒不结。最拊时事。少遐报诗中有此语。

　　萧萧风帘举。

　　祖莹

　　〈莹。字元珍。范阳遒人。孝文时。拜太学博士。累迁国子祭酒。领给事黄门郎。孝武登阼。封文安县子。天平初。以功迁仪同三司。进爵为伯。卒。〉

　　【悲彭城】

　　

　　悲彭城。楚歌四面起。尸积石梁亭。血流睢水里。

　　鹿悆

　　〈悆。字永吉。济阴乘氏人。初为真定公元子直国中尉。累迁金紫光禄大夫、兼尚书右仆射。天平中。除梁州刺史。为反者郑荣业执送关中。〉

　　【讽真定公诗二首】

　　

　　援琴起何调。幽兰与白雪。丝管韵未成。莫使弦响绝。

　　李谐

　　〈谐。字虔和。顿丘人。受父前爵彭城侯。自太尉参军历尚书郎、北海王颢抚军司马。入为中书侍郎。加辅国将军、相州大中正、光禄大夫。除金紫光禄大夫。元颢入洛。以为给事黄门侍郎。孝静初。徵为魏尹。兼散骑常侍。为聘使主。至石头。转秘书监。武定二年卒。年四十九。有录行於世。〉

　　【释奠诗】

　　沛泽南朝。峒山北面。帝曰师氏。陈牲委奠。神具醉止。薄言嘉宴。

　　【江浦赋诗】

　　

　　帝献二仪合。黄华千里清。边笳城上响。寒月浦中明。

　　常景

　　〈景。字永昌。河内温人。孝文时为门下录事。累迁车骑将军、右光禄大夫、秘书监。曾拟刘琨作扶风歌十五首。永安二年。除中军将军、正黄门。永熙二年。监议事。武定八年卒。〉

　　【赞四君诗四首】

　　

　　长卿有艳才。直至不群性。郁若春烟举。皎如秋月映。游梁虽好仁。仕汉常称病。清贞非我事。穷达委天命。

　　王子挺秀质。逸气干青云。明珠既绝俗。白鹄信惊群。才世苟不合。遇否途自分。空枉碧鸡命。徒献金马文。

　　严君情沈静。立志明霜雪。味道综微言。端蓍演妙说。才屈罗仲口。位结李强舌。素尚迈金贞。清标陵玉彻。

　　蜀江导清流。扬子挹馀休。含光绝后彦。覃思邈前修。世轻久不赏。玄谈物无求。当途谢权宠。置酒得闲游。

　　褚緭

　　【戏为诗】

　　

　　帽上著笼冠。袴上著朱衣。不知是今是。不知非昔非。

　　温子昇

　　〈子昇。字鹏举。冤句人。宣武时为广阳王渊客。熙平初。补御史。历朝请、李神俊荆州录事参军。建义初为南主客郎中。元颢入洛。以为中书舍人。孝庄还宫。复为舍人。迁散骑常侍、中军大将军。齐文襄引为大将军谘议参军。见疑。下晋阳狱。饿死。有集三十九卷。〉

　　【白鼻騧】

　　少年多好事。揽辔向西都。相逢狭斜路。驻马诣当垆。

　　【结袜子】

　　谁能访故剑。会自逐前鱼。裁纫终委箧。织素空有馀。

　　【安定侯曲】

　　封疆在上地。钟鼓自相和。美人当窗舞。妖姬掩扇歌。

　　【炖煌乐】

　　客从远方来。相随歌且笑。自有炖煌乐。不减安陵调。

　　【凉州乐歌二首】

　　远游武威郡。遥望姑臧城。车马相交错。歌吹日纵横。

　　路出玉门关。城接龙城坂。但事弦歌乐。谁道山川远。

　　【捣衣诗】

　　长安城中秋夜长。佳人锦石捣流黄。香杵纹砧知近远。传声递响何凄凉。七夕长河烂。中秋明月光。蠮螉塞边绝候雁。鸳鸯楼上望天狼。

　　【从驾幸金墉城诗】

　　兹城实佳丽。飞甍自相并。胶葛拥行风。岧峣閟流景。御沟属清洛。驰道通丹屏。湛淡水成文。参差树交影。长门久已闭。离宫一何静。细草缘玉阶。高枝荫桐井。微微夕渚暗。肃肃暮风冷。神行扬翠旗。天临肃清警。伊臣从下列。逢恩信多幸。康衢虽已泰。弱力将安骋。

　　【春日临池诗】

　　光风动春树。丹霞起暮阴。嵯峨映连璧。飘飖下散金。徒自临濠渚。空复抚鸣琴。莫知流水曲。谁辩游鱼心。

　　【咏花蝶诗】

　　素蝶向林飞。红花逐风散。花蝶俱不息。红素还相乱。芬芬共袭予。葳蕤从可玩。不慰行客心。遽动离居叹。

　　【相国清河王挽歌】

　　高门讵改辙。曲沼尚馀波。何言吹楼下。翻成薤露歌。

　　胡叟

　　〈叟。字伦许。安定临泾人。以姚氏将衰。遂入长安观风化。后入沮渠牧犍。不得志。乃归魏。赐爵复始男。好属文。善典雅之辞。工鄙俗之句。〉

　　【示程伯达诗】

　　

　　群犬吠新客。佞暗排疏宾。直途既已塞。曲路非所遵。望卫惋祝鮀。盻楚悼灵均。何用宣忧怀。托翰寄辅仁。

　　济阴王元晖业

　　〈晖业位司空、太尉。加特进。领中书监。录尚书事。北齐初。为文宣所杀。〉

　　【感遇诗】

　　

　　昔居王道泰。济济当群英。今逢世路阻。狐兔郁纵横。

　　中山王元熙

　　〈熙。字子真。累迁光禄勋、湘州刺史。为元乂所杀。〉

　　【绝命诗二首】

　　义实动君子。主辱死忠臣。何以明是节。将解七尺身。

　　平生方寸心。殷勤属知己。从今一销化。悲伤无极已。

　　高孝纬

　　【空城雀】

　　百雉何寥廓。四面风云上。纨素久为尘。池台尚可仰。啾啾雀噪城。郁郁无欢赏。日暮萦心曲。横琴聊自奖。

　　王容

　　【大堤女】

　　宝髻耀明珰。香罗鸣玉佩。大堤诸女儿。一一皆春态。入花花不见。穿柳柳阴碎。东风拂面来。由来亦相爱。

　　王德

　　【春词】

　　春花绮绣色。春鸟弦歌声。春风复荡漾。春女亦多情。爱将莺作友。怜傍锦为屏。回头语夫婿。莫负艳阳征。

　　周南

　　【晚妆诗】

　　青楼谁家女。当窗启明月。拂黛双蛾飞。调脂艳桃发。舞罢鸾自羞。妆成泪仍滑。愿托嫦娥影。寻郎纵燕越。

　　祖叔辨

　　【千里思】

　　细君辞汉宇。王嫱即虏衢。寂寂人迳阻。迢迢天路殊。忧来似悬旆。泪下若连珠。无因上林雁。但见边城芜。

　　袁曜

　　【释奠诗】

　　南庠贵齿。东学尚亲。卑躬下问。降礼师臣。圆冠济济。方领恂恂。肄业既终。舍奠爰始。韶音递奏。笙镛间起。茨夏愔愔。晬容亹亹。德奢并惭。陈信焉耻。

　　张斐裳

　　【五言诗】

　　异林花共色。别树鸟同声。

　　宋道玙

　　〈道玙初以才学被召。与秘书丞孙惠蔚典校群书。复自太学博士转京兆王瑜法曹参军。〉

　　【赠张始均诗】

　　

　　子深怀璧忧。余有当门病。

　　文明太后冯氏

　　〈后长乐信都人。文成践极。以贵人立为皇后。〉

　　【青台歌】

　　青台雀。青台雀。缘山采花额颈著。

　　谢氏

　　【赠王肃诗】

　　

　　本为箔上蚕。今作机上丝。得络逐胜去。颇忆纆绵时。

　　陈留长公主

　　【代答诗】

　　针是贯绅物。目中常纟任丝。得帛缝新去。何能衲故时。  



　　【杂歌谣辞】

　　【咸阳宫人为咸阳王禧歌】

　　

　　可怜咸阳王。奈何作事误。金床玉几不能眠。夜踏霜与露。洛水湛湛弥岸长。行人那得渡。

　　【河北民为裴侠歌】

　　

　　肥鲜不食。丁庸不取。裴公贞惠。为世规矩。

　　【时人为上高里歌】

　　

　　洛阳城北上高里。殷之顽民昔所止。今日百姓造瓮子。人皆弃去住者耻。

　　【湘川渔者歌】

　　

　　帆随湘转。望衡九面。

　　【赵郡为李曾谣】

　　

　　诈作赵郡鹿。犹胜常山粟。

　　【河东民为元淑谣】

　　

　　泰州河东。杼柚代舂。元公至止。田畴始理。

　　【宣武孝明时谣】

　　

　　狐非狐。貉非貉。焦梨狗子齿断索。

　　【孝明时洛下谣】

　　

　　铜拔打铁拔。元家世将末。

　　【清河民为宋世良谣】

　　

　　宁度东吴会稽。不历成公曲堤。

　　曲堤虽险贼何益。但有宋公自屏迹。

　　【洛中童谣二首】

　　

　　三月末。四月初。杨灰簸土觅真珠。

　　头去项。脚根齐。驱上树。不须梯。

　　【西魏时童谣】

　　

　　獾獾头团圞。河中狗子破尔苑。

　　【东魏童谣】

　　

　　可怜青雀子。飞来邺城里。羽翮垂欲成。化作鹦鹉子。

　　【东魏武定末童谣】

　　

　　百尺高竿摧折。水底燃灯灯灭。

　　【祖珽引魏世谣】

　　

　　河南种谷河北生。白杨树头金鸡鸣。

　　【柳楷引谣】

　　

　　鸾生十子九子。一子不关中乱。

　　【诘汾力微谚】

　　

　　诘汾皇帝无妇家。力微皇帝无舅家。

　　【广平百姓为李波小妹语】

　　

　　李波小妹字雍容。褰裙逐马如卷蓬。左射右射必叠双。妇女尚如此。男子那可逢。

　　【时人为李崇元融语】

　　

　　陈留章武。伤腰折股。贪人败类。秽我明主。

　　【时人为安丰中山济南三王语】

　　

　　三王楚楚尽琳琅。未若济南备圆方。

　　【时人为祖莹袁翻语】

　　

　　京师楚楚。袁与祖。洛阳翩翩。祖与袁。

　　【同门生为李谧语】

　　

　　青成蓝。蓝谢青。师何常。在明经。

　　【时人为元颐元钦语】

　　

　　皇宗略略。寿安思若。

　　【时人为王嶷语】

　　

　　实痴实昏。终得保存。

　　【百姓为公孙轨语】

　　

　　驴无强弱。辅脊自壮。

　　【时人为王遵业王延明语】

　　

　　英英济济。王家兄弟。

　　【桑乾乡里为房景伯语】

　　

　　有义有礼。房家兄弟。

　　【时人为崔楷语】

　　

　　莫犭廌獬。付崔楷。

　　【李彪引谚】

　　

　　一日不书。百事荒芜。

　　【邢峦引俗谚】

　　

　　耕则问田奴。绢则问织婢。

　　【高谦之引谚】

　　

　　迷而知反。得道未还。

　　【贼为杨津语】

　　

　　不畏利槊坚城。惟畏杨公铁星。

　　【相府为裴汉语】

　　

　　日下粲烂有裴汉。

　　【杨衒之引语】

　　

　　洛阳男儿急作髻。瑶光寺尼夺作婿。

　　【杨衒之引谣语】

　　

　　狱中无系囚。舍内无青州。假令家道恶。腹中不怀愁。

　　【杨衒之引京师语】

　　

　　洛鲤伊鲂。贵於牛羊。

　　【杨衒之引京师语】

　　

　　白马甜榴。一实直牛。

　　【杨衒之引游侠语】

　　

　　不畏张弓拔刀。唯畏白堕春醪。

　　【杨衒之引秦民语】

　　

　　快马健儿。不如老妪吹篪。

　　【阚骃引语】

　　

　　沛国龙穴至山乘。诈托旅使若奔丧。道遇寇抄失资粮。

　　【郦道元引橘洲谚】

　　

　　昭潭无底橘洲浮。

　　【郦道元引俗谚论清泉河】

　　

　　高梁无上源。清泉无下尾。

　　【郦道元引古语论南北岈】

　　

　　南岈北岈。万有馀家。

　　【郦道元引涝滩净滩谚】

　　

　　冬涝夏净。断官使命。

　　【郦道元引语】

　　

　　绵洛为没沃。

　　【高允引谚】

　　

　　其益如毫。其损如刀。

　　【贾思勰引谚论力耕】

　　

　　智如禹汤。不如常耕。

　　【贾思勰引谚论种谷树木】

　　

　　一年之计。莫如种谷。十年之计。莫如树木。

　　【贾思勰引谚论锄地】

　　

　　锄头三寸泽。

　　【贾思勰引谚论养牛马】

　　

　　羸牛劣马。寒食下。

　　【贾思勰引河西语】

　　

　　贷我东墙。亻赏我田粱。

　　【仇儒造妖言】

　　

　　燕东倾。赵当续。欲知其名。淮水不足。

　　【魏孝武帝迁长安时谚】

　　

　　荧惑入南斗。天子下殿走。

　　【杂曲歌辞】

　　【阿那环】

　　

　　闻有匈奴主。杂骑起尘埃。列观长平坂。驱马渭桥来。

　　【杨白花】

　　

　　阳春二三月。杨柳齐作花。春风一夜入闺闼。杨花飘荡落南家。含情出户脚无力。拾得杨花泪沾臆。秋去春还双燕子。愿衔杨花入窠里。  
　 



　　【仙道】

　　【《老子》化胡经玄歌】

　　

　　【化胡歌七首】

　　我往化胡时。头载通天威。金紫照虚空。有光晖。胡王心懭戾。不尊我为师。吾作变通力。要之出神威。麾月使东走。须弥而西颓。足蹹乾巛桥。日月左右回。天地昼暗昏。星辰差驰。众灾竞地起。良医绝不知。胡王心怖怕。叉手向吾啼。作大慈悲教。化之渐微微。落簪去一食。右肩不著衣。男曰忧婆塞。女曰忧婆夷。化胡今宾服。游神於紫微。

　　我在舍卫时。约敕瞿昙身。汝共摩诃萨。赍经教东秦。历落神州界。迫至东海间。广宣至尊法。教授聋俗人。与子威神法。化道满千年。年终时当还。慎莫恋中秦。致令天气怒。太上踏地瞋。寺庙崩倒澌。龙王舐经文。八万四千弟子。一时受大缘。轮转五道头。万元一昇仙。吾子三天上。愍子泪流连。念子出行道。不能却死缘。不能陵虚空。束身入黄泉。天门地户塞。一去不能还。虽得存禋嗣。使子常塞心。逆天违地理。灾考加子身。神能易生死。由子行不真。三十六天道。终卒归无形。我身西化时。登上华狱山。举目看昆仑。须弥了悬。矫翼履清虚。倏忽到西天。但见西王母。严驾欲东旋。玉女数万千。姿容甚丽妍。天姿绝端严。齐执皇灵书。诵读仙圣经。养我同时姝。将我入天庭。皇老东向坐。身体曒然明。授我仙圣道。接度天下贤。

　　我昔西化时。登上华狱山。北向视玄冥。秦川荡然平。汉少杂类多。不信至真言。吾后千馀年。白骨如丘山。尸骸路草野。流血成洪渊。不忍见子苦。故作大秦吟。哀叹Ａ６０头。以示通中贤。见机降时世。不值苦以辛。

　　我昔化胡时。西登太白山。修身严石里。四向集诸仙。玉女檐浆酪。仙人歌玉文。天龙翼从后。白虎口驰刚。玄武负钟鼓。朱雀持幢幡。化胡成佛道。丈六金刚身。时与决口教。后当存经文。吾昇九天后。克木作吾身。

　　我昔离周时。西化向罽宾。路由函关去。会见尹喜身。尹喜通窈冥。候天见紫云。知吾当西过。沐浴齐戒身。日夜立香火。约敕守门人。执简迎谒请。延我入皇庭。叩搏亦无数。求欲从我身。道取人诚信。三日口不言。吾知喜心至。遗喜五千文。欲得求长生。读之易精神。将喜入西域。迁喜为真人。

　　我西化胡时。涉天靡不遥。牵天覆六合。艰难身尽婴。胡人不识法。放火烧我身。身亦不缺损。乃复沉深浏。龙王折水脉。复流不复行。愚人皆哀叹。枉此贤人身。吾作腾波炁。起立上著天。日月头上曒。光照亿万千。胡王心方悟。知是我圣人。叩头求悔过。今欲奉侍君。伏愿降灵气。怒活国土人。吾视怨家如赤子。不顾仇以嫌。化命一世士。坐卧诵经文。身无荣华餝。后毕得昇天。吾告时世人。三界里中贤。欲求长生道。莫爱千金身。出身著死地。返更得生缘。火中生莲花。尔乃是至真。莫有生煞想。得道昇清天。未负即真信。Ａ６１子千金身。

　　我昔学道时。登崖历长松。盘屈幽谷里。求觅仙圣公。食服泥洹散。渐得不死踪。九重室中得见不死童。身体绝华丽。二仪中无双。遗我元气乐药。忽然天圣聪。

　　【尹喜哀叹五首】

　　尹喜告世人。欲求长生道。莫求时世荣。我昔得道时。身为关府君。一日三赏赐。杂彩以金银。不以为己有。施与贫穷人。白日沾王事。夜便习灵仙。餐松食苦柏。微命乃得存。精诚神明佑。守真仰苍天。感得天地道。遇见老君身。难我以父母。却遗五千文。秘室熟读之。三年易精神。授我仙圣方。都体解自然。

　　我昔上九天。下向视玄冥。但见飞仙士。列翼影清天。朝宗九天主。太上皇老君。涤荡六府中。受读仙圣文。王乔得圣道。游行五岳间。服炁食玉英。受命与天并。

　　昔往学道时。登岳历高堽。动见百丈谷。赫赤道里长。有无极神炁。何以到西方。元以度赤谷。垂泪数千行。自念宿罪重。五内心摧伤。

　　我昔求道时。迳历数千崖。浮游八荒外。徒跣身无衣。东过日出界。西寻清山累。足底重躎生。手中抱少微。道见西王母。问我子何归。耻身不学道。意欲觅仙师。感我精诚至。乞我鞋以衣。尔乃得学道。仙炁渐微微。父母怪我晚。昼夜悲嗥啼。大道与俗返。一往不复归。高志日日远。不觉心肝摧。虽得不死道。日月垂微微。心精不退转。今作天人师。

　　昔往学道时。踪迹亦难寻。东到日出界。树木郁郁深。南到阎浮提。大火烧我身。西到俱地。但见金城门。青龙绕城腹。白虎守城前。冲天金楼殿。太上居湛然。光影耀虚空。仙人绝端严。齐执黄卷书。口诵长生文。北向入玄冥。大水湛湛深。绕天数百迎。足底重躎生。尔乃得仙道。把揽天地神。子能述吾道。白日得昇天。

　　【太上皇老君哀歌七首】

　　三十六宫主。太上皇老君。哀愍下世士。垂神教世贤。子欲修冥福。先当体窈冥。生时得尊贵。不如过去荣。仙驾龙车。迎子游清天。上登金楼殿。坐卧虚空间。行则飞仙从。威仪上柱天。朝登天东头。暮到於天西。戏乐九天外。纵意极周旋。駈使役百鬼。总统於万金。

　　吾哀世愚民。不信冥中神。恃力害良善。不避贤行人。驰马骋东西。自谓常无前。善恶毕有报。业缘须臾间。神明在上见。遣使直往牵。从上头底收。系著天牢门。五毒更加。恶神来克侵。口吟不能言。妻子呼仓天。莫怨神不佑。由子行不仁。

　　吾哀时世人。不信於神明。先人与种福。子孙履上行。衣厚饭得饱。灾考不到门。口气头嘘天。自谓常终日。看师真辽然。得病叩头请。外恭心不敬。神明以知人。三魂系地狱。七魄悬著天。三魂消散澌。五神不安宁。伺命来执宰。丞相踏地瞋。左神不削死。右神不著生。生神不卫护。煞神来入身。或患腰背痛。或患头目疼。百脉不复流。奋忽入黄泉。天门地户。一去不复还。

　　吾哀世愚人。不信冥中神。生时不恭敬。死便亻赏罪缘。典官逐后駈。牵北走东西。抱沙填江海。负石累高山。白日不得食。夜分不得眠。朝与杖一百。暮与鞭一千。不堪考对苦。卖罪与生人。两两共相牵。遂至死灭门。皆由不敬道。神明考人。何不敬真神。生死得昇天。生荣死者乐。生死得蒙恩。

　　吾哀时世人。不信冥中神。一门有十息。纵意行不仁。神明鉴无外。终不滥煞人。或夭华秀子。或夭妙少年。门崩户以坏。学者如浮云。死亦不脱岁。悲哭仍相寻。妻子沉堙澌。一身孤独存。呼天天玄远。呼地地亦深。不能自怨责。各道怨师尊。虽欲思善道。十子不复还。

　　吾告时世人。修道宜殷勤。恩亦不虚生。神明必报人。昔有刘仲伯。精诚於道门。勤恶使从善。岁会集群贤。香火日夜勤。亦能感仓天。命尽应当死。众神与表天。三魂飞杨澌。七魄入死星。右神削死藉。左神著生名。伺命来极济。左相踏地瞋。普告二十狱。拔出仲伯身。三魂还复流。七魄还入身。血脉还运转。百节方更坚。面目更端严。肉骨更鲜明。死臣三七日。寝尸还更生。

　　吾告时世人。髐骨不别真。闲时不共语。急便来求人。死者如流水。去者如浮云。秦川屯军马。中庭生藂榛。百中不留一。到思吾本言。何不学仙道。人身常得存。

　　【老君十六变词】

　　一变之时。生在南方亦如火。出胎堕地能独坐。合口诵经声璅々。眼中泪出珠子。父母世间惊恠我。复畏寒冻来结果。身着天衣谁知我。

　　二变之时。生在西岳在汉川。寄生王家练精神。出胎堕地谁语言。晃晃昱昱似金银。三十六色绮罗文。国王欢喜会群臣。英儒雅士平论。忽然变化作大人。发眉皓白头柱天。

　　三变之时。变形易体在北方。出胎堕地能居床。合口诵经声琅琅。额上三午十二行。两手不门把文章。配名天地厚阴阳。从石入金快翱翔。

　　四变之时。生在东方身青葱。出胎堕地能瞳舂。合口诵经声雍雍。白日母抱夜乘龙。昆仑山上或西东。上天入地登虚空。仙人侍从数万里。当此之时神炁通。

　　五变之时。生在中都在洛川。嵩高少室岭岑颠。中央修福十万年。教授仙人数万千。齐得昇天入青云。降鉴周室八百年。运终数尽向罽宾。化胡成佛还东秦。敷杨道教整天文。

　　六变之时。生在乾地西北角。图画天地立五岳。处置星辰叙四渎。二十八宿注乡曲。日月照曜为下国。走如流水得周局。智者察之知急速。雨泽以时熟五Ａ６２。万人食之大化足。

　　七变之时。生在北方在海嵎。出胎堕地声由由。好喜歌舞无忧愁。造作音乐作箜篌。万帝来请用解忧。黄河为路行竟头。一身涉世快游游。

　　八变之时。生在东北在艮地。图尽天地我次比。白衣居士维靡诘。欲结坐禅须谙炁。通畅经书有舍利。见吾相好须信企。感子单诚不延次。齐得昇天不堕地。

　　九变之时。下人黄泉正地柱。开辟天地施地户。四炁非阳立冥所。虽有人民不能语。吾入身中施六府。胁为傍通心为主。从此以来能言语。尊卑大小有次绪。万天称传道为父。

　　十变之时。生在东南出风门。尽出天道安山川。置立五岳集灵仙。吹嘘寒暑生万民。烦炁众生人得真。置立五藏施心神。动作六神能语言。有生有死须臾间。如水东流何时还。邂逅相代不得停。何不习善求长生。槃散流俗入胶盆。不能免离丧子身。欲求度世於中禅。搦心不坚固仙根。音聋音痖都不伦。由子前身谤经文。论说道士毁圣人。在恶必报受罪缘。但勤自责莫怨天。

　　十一变之时。生在南方阎浮地。造作天地有作为。化生万物由婴儿。阴阳相对共相随。众生禀气各自为。番息众多满地池。生活自卫由乘靡。劫数灭尽一时亏。洪水滔天到月支。选擢种民留伏羲。思之念之立僧秪。唯有大圣共相知。

　　十二变之时。生在西南在黄昏。时人厌贱还身。善权方略更受新。寄胎托俗蟒虵身。胎中诵经不遇人。左胁而出不由关。堕地七步杂秽间。九龙洗浴人不闻。国王欢喜立东宫。与迎新妇守衢夷。八百伎女营乐身。八研四升不破禅。破散库藏施贫人。道十八人诣宫门。贾作大丑婆罗门。借问太子何时还。王心不语动王情。骑王白象触王瞋。先师知意不与言。著擅特在丘。投身饿虎求道门。变为白狗数百身。稽骨须弥示后人。传语后学须精勤。莫贪秽辱Ａ６１子身。沉累六趣更生难。不信我语至时看。

　　十三变之时。变形易体在罽宾。从天而下无根元。号作弥勒金刚身。胡人不识举邪神。兴兵动众围圣人。积薪国北烧老君。太上慈愍怜众生。渐渐诱进说法轮。剔其须发作道人。横被无领涅槃僧。蒙头著领待老君。手捉锡杖惊地虫。卧便思神起诵经。佛炁错乱欲东秦。梦应明帝张Ａ６３迎。白象驮经诣洛城。汉家立子无人情。舍家父母习沙门。亦无至心逃避兵。不玩道法贪治生。搦心不坚还俗经。八万四千应罪缘。破塔怀庙诛道人。打襄攵铜像削取金。未荣几时还造新。虽得存立帝恐心。

　　十四变之时。变形易像在金卫。沙门闱城说经偈。至著罪人未可济。胡人闻之心恐恠。将从群党来朝拜。

　　叩头悔过求受戒。克肌克骨誓不退。烧指练臂自盟誓。男不妻娶坐思禅。死为尸陁餧鹰鹯。迁神涅槃舍利弗。骨得八百升散诸国。如此迁达离烦欲。苦身求道立可得。

　　十五变之时。西向教化到罽宾。胡国相厘还迦夷。侵境暴耗买育人。男子守塞忧婆夷。吾入国中作善词。说化男子受三归。渐渐诱进说法轮。剔其须发作道人。阳为和上阴阿尼。假作父母度僧尼。师徒相度理无私。迁神涅槃归紫微。四镇安穆和我神。胡人思念长吁啼。铸作金像法我形。三时入礼求长生。寂寂寞寞不应人。仾头视地仰看天。大圣正真何时还。

　　十六变之时。生在蒲林号有遮。大富长者树提阇。有一手巾像龙虵。遣风吹去到王家。国王得之大叹吒。兴兵动众来向家。离舍百里见莲花。国有审看一月夜。王心恶之欲破家。忽然变化白净舍。出家求道号释迦。

　　五百岁之时。乘龙驾虎道得昌。汉地广大历记长。三十六人计弟兄。超度北阙云中翔。新卢酒出俱行尝。娥媚出边作细昌。当此之时乐未央。伊耶乐生寿命长。

　　六百岁之时。一世以去二世归。城郭如故时人非。观者众多知我谁。死生各异令人悲。何不学道世欲衰。踟蹰西北长吁谁。伊耶乐生治太微。  


　　【斛律丰乐】

　　【歌】

　　

　　朝亦饮酒醉。暮亦饮酒醉。日日饮酒醉。国计无取次。

　　高昂

　　〈昂。字敖曹。北海蓚人。齐神武起。昂倾意附之。因成霸业。除侍中司徒、兼西南道都督。元象元年为周军所杀。年四十八。〉

　　【征行诗】

　　垄种千口牛。泉连百壶酒。朝朝围山猎。夜夜迎新妇。

　　【从军与相州刺史孙腾作行路难】

　　卷甲长驱不可息。六日六夜三度食。初时言作虎牢停。更被处置河桥北。回首绝望萧条。悲来雪涕还自抑。

　　【赠弟季式诗】

　　

　　怜君忆君停欲死。天上人间无可比。走马海边射游鹿。偏坐石上弹鸣雉。昔时方伯愿三公。今日司徒羡刺史。

　　萧祗

　　〈祗。字敬式。梁南平王伟次子。封定襄侯。侯景乱。起兵内援。会州人以城应景。遂奔东魏。历位太子少傅。齐天保初。授右光禄大夫。国子祭酒。西魏克江陵。留邺都卒。〉

　　【香茅诗】

　　鶗鴂芳不歇。霜繁绿更滋。擢本同三脊。流芳有四时。粗根缩酒易。结解舞蚕迟。终当入楚贡。岂羡咏陈诗。

　　【和回文诗】

　　危台出岫迥。曲涧上桥斜。池莲隐弱芰。径筱落藤花。

　　萧放

　　〈放。字希逸。祗子。袭爵为清河郡公。武平中。待诏文林馆。颇善丹青。见知齐后主。累迁太子中庶子、散骑常侍。〉

　　【冬夜咏妓诗】

　　佳丽尽时年。合瞑不成眠。银龙衔烛烬。金凤起炉烟。吹篪先弄曲。调筝更撮弦。歌还团扇后。舞出妓行前。绝代终难及。谁复数神仙。

　　【咏竹诗】

　　怀风枝转弱。防露影逾浓。既来丹穴凤。还作葛陂龙。

　　陆法和

　　〈法和。不知何许人。隐於江陵百里洲。妙解神术。预见萌兆。再为梁元帝破贼。任郢州刺史。封江乘县公。元帝败。入齐。文宣以为大都督荆州刺史、湘郡公。无病而终。〉

　　【谶诗二首】

　　

　　十年天子为尚可。百日天子急如火。周年天子迭代坐。

　　一母生三天。两天共五年。

　　卢询祖

　　〈询祖。范阳涿人。有术学。文辞华美。与族人思道俱为北州人俊。历太子舍人、司徒记室卒。有集十卷。〉

　　【赵郡王配郑氏挽词】

　　

　　君王盛海内。伉俪尽寰中。女仪掩郑国。嫔容映赵宫。春艳桃花林。秋度桂枝风。遂使丛台夜。明月满床空。

　　【中妇织流黄】

　　别人心已怨。愁空日复斜。然香望韩寿。磨镜待秦嘉。残丝愁绩烂。馀织恐缣赊。支机一片石。缓转独轮车。下帘还忆月。挑灯更惜花。似天河上景。春时织女家。

　　裴让之

　　〈让之。字士礼。河东间喜人。魏天平中。举秀才。还主客郎。历中书舍人、散骑常侍。齐受禅。封宜都县男。除清和太守。后被罪赐死。〉

　　【有所思】

　　梦中虽暂见。及觉始知非。殿转不能寐。徙倚独披衣。悽悽晓风急。晻晻月光微。

　　室空常达旦。所思终不归。

　　【从北征诗】

　　沙漠胡尘起。关山烽燧惊。皇威奋武略。上将总神兵。高台朔风驶。绝野寒云生。匈奴定远近。壮士欲横行。

　　【公馆酬南使徐陵诗】

　　嵩山表京邑。钟岭对江津。方域殊风壤。分野各星辰。出境君图事。寻盟我恤邻。有才称竹箭。无用忝丝纶。列乐歌钟响。张旃玉帛陈。皇华徒受命。延誉本无因。韩宣将聘楚。申胥欲去秦。方期饮河朔。翻属卧漳滨。礼酒盈三献。宾筵盛八珍。岁稔鸣铜雀。兵戢坐金人。云来朝起盖。日落晚摧轮。异国犹兄弟。相知无旧新。

　　裴讷之

　　〈讷之。字士言。让之弟。弱冠为平原公掌书记。文宣朝。累官至太子舍人。〉

　　【邺馆公燕诗】

　　晋楚敦盟好。侨札同心赏。礼成樽俎陈。乐和金石响。朝云驾马进。晓日乘龙上。双阙表皇居。三台映仙掌。当阶篁筱密。约岸荷蕖长。束带尽欣娱。谁言骛归两。

　　邢邵

　　〈邵。字子才。河间郑人。仕魏为宣武帝挽郎。历奉朝请。著作佐郎。累迁中书侍郎、散骑常侍、国子祭酒、尚书令侍中、黄门侍郎。北齐皇建中。出除骠骑将军、西兖州刺史。武成时。入为中书令。迁太常卿、兼中书监、摄国子祭酒。后授特进。有集三十卷。〉

　　【思公子】

　　绮罗日减带。桃李无颜色。思君君未归。归来岂相识。

　　【三日华林园公宴诗】

　　回銮自乐野。弭盖属瑶池。五丞接光景。七友树风仪。芳春时欲遽。览物惜将移。新萍已冒沼。馀花尚满枝。草滋径芜没。林长山蔽亏。芳筵罗玉俎。激水漾金卮。歌声断以续舞袖合还离。

　　【冬夜酬魏少傅直史馆诗】

　　年病从横至。动息不自安。兼豆未能饱。重裘讵解寒。况乃冬之夜。霜气有馀酸。风音响北牖。月影度南端。灯光明且灭。华烛新复残。衰颜依候改。壮志与时阑。体羸不尽带。发落强扶冠。夜景将欲近。夕息故无宽。忽有清风赠。辞义婉如兰。先言叹三友。言惭一官。丽藻高郑卫。专学美齐韩。审谕虽有属。笔削少能干。高足自无限。积风良可抟。空想青门易。宁见赤松难。寄语东山道。高驾且盘桓。

　　【冬日伤志篇】

　　昔时惰游士。任性少矜裁。朝驱玛瑙勒。夕衔熊耳杯。折花步淇水。抚瑟望丛台。繁华夙昔改。衰病一时来。重以三冬月。愁云聚复开。天高日色浅。林劲鸟声哀。终风激檐宇。馀雪满条枚。遨游昔宛洛。踟蹰今草莱。时事方去矣。抚己独伤怀。

　　【七夕诗】

　　盈盈河水侧。朝朝长叹息。不吝渐衰苦。波流讵可测。秋期忽云至。停梭理容色。束衿未解带。回銮已沾轼。不见眼中人。谁堪机上织。愿逐青鸟去。暂因希羽翼。

　　【齐韦道逊晚春宴诗】

　　日斜宾馆晚。风轻麦候初。檐喧巢幕燕。池跃戏莲鱼。石声随流响。桐影傍严疏。谁能千里外。独寄八行书。

　　【应召甘露诗】

　　膏露且渐洽。凝液汭旍旗。草木尽沾被。玉散复珠霏。谁谓穹昊远。道合若应机。

　　【贺老人星诗】

　　瑞动星光照。化穆月轮重。庶徵符祉箓。将以赞时雍。

　　【诗】

　　安得金仙术。两臆生羽翼。

　　郑公超

　　〈公超。后主时为奉朝请。待诏文林馆。与祖珽等同撰《御览》。〉

　　【送庾羽骑抱诗】

　　旧宅青山远。归路白云深。迟暮难为别。摇落更伤心。空城落日影。迥地浮云阴。送君自有泪。不假听猿吟。

　　杨训

　　训。后主时为通直散骑侍郎。待诏文林馆。同修《御览》。

　　【群公高宴诗】

　　中郎敷奏罢。司隶坐朝归。开筵引贵客。馔玉对春晖。尘起金吾骑。香逐令君衣。绿酒犀为椀。鸣琴宝作徽。寸阴良可惜。千金本易挥。

　　袁奭

　　〈奭。字元明。陈郡人。梁司空昂之孙。萧庄时。以侍中奉贡至齐。及庄败。除琅邪王俨大将军谘议。入文林馆。迁太中大夫。〉

　　【从驾游山诗】

　　天游响仙跸。春望动神衷。涧水含初溜。山花发早丛。玉舆明淑景。珠旗转瑞风。平原与上路。佳气远葱葱。

　　荀仲举

　　〈仲举。字士高。颍川人。仕梁为南沙令。后至齐。入文林馆。出为义宁太守。〉

　　【铜雀台】

　　高台秋色晚。直望已凄然。况复归风便。松声入断弦。泪逐梁尘下。心随团扇捐。谁堪三五夜。空树月光圆。

　　魏收

　　〈收。字伯起。钜鹿下曲阳人。仕魏典起居注。俄兼中书舍人。与温子昇、邢子才齐名。世号三才。齐天保初。除中书令、兼著作郎。后除光禄大夫、尚书右仆射。武平三年卒。有《后魏书》三十卷、集七十卷。〉

　　【美女篇二首】

　　楚襄游梦去。陈思朝洛归。参差结旌旆。掩霭顿骖騑。变化看台曲。骇散属川沂。仍令赋神女。俄闻要虙妃。照梁何足艳。昇霞反奋飞。可言不可见。言是复言非。

　　。我帝更朝衣。擅宠无论贱。入爱不嫌微。智琼非俗物。罗敷本自稀。居然陋西子。定可比南威。新吴何为误。旧郑果难依。甘言诚易污。得失定因机。无憎药英妒。心赏易侵违。

　　【永世乐】

　　绮窗斜影入。上客酒须添。翠羽方开美。铅华汗不沾。关门今可下。落珥不相嫌。

　　【棹歌行】

　　雪溜添春浦。花水足新流。桃发武陵岸。柳拂武昌楼。

　　【挟琴歌】

　　春风宛转入曲房。兼送小苑百花香。白马金鞍去未返。红妆玉箸下成行。

　　【后园宴乐诗】

　　束马轻燕外。猎雉陋秦中。朝车转夜毂。仁旗指旦风。式宴临平圃。展卫写屠穹。积崖疑造化。导水逼神功。树静归烟合。帘疏返照通。一逢尧舜日。未假北山丛。

　　【喜雨诗】

　　霞晖染刻栋。础润上雕楹。神山千叶照。仙草百花荣。泻溜高齐响。添池曲岸平。滴下如珠落。波回类璧成。气调登万里。年和欣百灵。定知丹甑出。何须铜雀鸣。

　　【看柳上鹊诗】

　　背岁心能识。登春巢自成。立枯随雨霁。依枝须月明。疑是凋笼出。当由抵玉惊。间关拂条软。回复振毛轻。何独离娄意。傍人但未听。

　　【晦日泛舟应诏诗】

　　袅袅春枝弱。关关新鸟呼。棹唱忽逶迤。菱歌时顾慕。睿赏芳月色。宴言忘日暮。游豫慰人心。照临康国步。

　　【月下秋宴诗】

　　此夕甘言宴。月照露方涂。使星疑向蜀。剑气不关吴。良交契金水。上客慰萱苏。何必应刘辈。还来游邺都。

　　【五日诗】

　　麦凉殊未毕。蜩鸣早欲闻。暄林尚黄鸟。浮天已白云。辟兵书鬼字。神印题灵文。因想苍梧郡。兹日祀东君。

　　【庭柏诗】

　　古松图偃盖。新柏写炉峰。凌寒翠不夺。迎暄绿更浓。茹叶轻沈体。咀实化衰容。将使中台麝。违山能见从。

　　【蜡节诗】

　　凝寒迫清祀。有酒宴嘉平。宿心保所道。藉此慰中情。

　　【七月七日登舜山诗】

　　述职无风政。复路阻山河。还思麾盖日。留谢此山阿。

　　【论叙裴伯茂诗】

　　临风想玄度。对酒思公荣。

　　【大射赋诗】

　　尺书徵建邺。折简召长安。

　　刘逖

　　〈逖。字子长。彭城人。齐文襄以为永安公参军。武成时。迁散骑常侍。武平四年。与崔季舒等同诛。〉

　　【对雨诗】

　　重轮宵犯毕。行雨旦浮空。细落疑含雾。斜飞觉带风。湿槐仍足绿。沾桃更上红。无由似玄豹。纵意坐山中。

　　【秋朝野望诗】

　　驻车凭险岸。飞盖历平湖。菊寒花稍发。莲秋叶渐枯。向浦低行雁。排空转噪乌。若将君共赏。何处减城隅。

　　【浴温汤泉诗】

　　骊岫犹怀土。新丰尚有家。神井堪消疹。温泉足荡邪。紫苔生石岸。黄沫拥金沙。振衣殊未已。翻能停使车。

　　【清歌发诗】

　　扇中通曼脸。曲里奏阳春。久应迷座客。何啻起梁尘。  
　 


　　祖珽

　　〈珽。字孝徵。范阳遒人。起家秘书郎。拜尚书左仆射。出为徐州刺史。武平中。卒於州。〉

　　【从北征诗】

　　翠旗临塞道。灵鼓出桑乾。祁山敛雰雾。瀚海息波澜。戍亭秋雨急。关门朔气寒。方系单于颈。歌舞入长安。

　　【望海诗】

　　登高临巨壑。不知千万里。云岛相接连。风潮无极已。时看远鸿度。乍见惊鸥起。无待送将归。自然伤客子。

　　【挽歌】

　　昔日驱驷马。谒帝长杨宫。旌悬白云外。骑猎红尘中。今来向漳浦。素盖转悲风。荣华与歌笑。万事尽成空。

　　安德王高延宗

　　〈延宗。文襄帝澄第五子。文宣帝天保六年。封安德王。出为定州刺史。历司徒太尉。后主奔并。以为相国、并州刺史。武平七年十二月十四日。即皇帝位。改元德昌。是月为周所灭。〉

　　【经墓兴感诗】

　　

　　夜台长自寂。泉门无复明。独有鱼山树。郁郁向西倾。睹物令人感。目极使魂惊。望碑遥堕泪。轼墓转伤情。轩丘终见毁。千秋空建名。

　　萧悫

　　〈悫。字仁祖，兰陵人。梁宗室上黄侯晔之子。天保中入齐。武定中为太子洗马。后主时。为齐州录事参军。待诏文林馆。后入隋。有《集》九卷。〉

　　【临高台】

　　崇台高百尺。迥出望仙宫。画栱浮朝气。飞梁照晚虹。小衫飘雾縠。艳粉拂轻红。笙吹汶阳筱。琴奏峄山桐。舞逐飞龙引。花随少女风。临春今若此。极宴岂无穷。

　　【上之回】

　　发轫城西畤。回舆事北游。山寒石道冻。叶下故宫秋。朔路传清警。边风卷画旒。岁馀巡省毕。拥仗返皇州。

　　【飞龙引】

　　河曲衔图出。江上负舟归。欲因作雨去。还逐景云飞。引商吹细管。下徵泛长徽。持此凄清此。春夜舞罗衣。

　　【奉和济黄河应教诗】

　　大蕃连帝室。骖驾奉皇猷。未明驱羽骑。凌晨方画舟。津城度维锦。岸柳夹缇油。钟声飏别岛。旗影照苍流。早光生剑服。朝风起节楼。滔滔细波动。裔裔轻舷浮。回桡避近碛。放舳下前洲。全疑上天汉。不异谒蓬丘。望知云气合。听识水声秋。从君何等乐。喜从神仙游。

　　【和崔侍中从驾经山寺诗】

　　钩陈夜警徼。河汉晓参横。游骑腾文马。前驱转翠旌。野禽喧曙色。山树动秋声。云表金轮见。严端画栱明。塔疑从地涌。盖似积香成。泉高下溜急。松古上枝）平。仪台多壮思。丽藻蔚缘情。自嗤非照庑。何以继连城。

　　【奉和悲秋应令诗】

　　秋天拟文学。秋水擅庄蒙。草湿蒹葭露。波卷洞庭风。便坐翻桑叶。长坂歇兰藂。檐喧犹有燕。陂静未来鸿。蝉噪闻疑断。池清映似空。刘安悲落木。曹植叹征蓬。重明岂凝滞。无累在渊冲。随时四序合。应物五情同。发言形恻隐。睿作挺神功。下材均朽木。何以慕凋虫。

　　【屏风诗】

　　秦皇临碣石。汉帝幸明庭。非关重游豫。直是爱长龄。读记知州所。观图见岳形。晓识仙人气。夜辨少微星。服银有秘术。蒸丹传旧经。风摇百影树。花落万春亭。飞流近更白。丛竹远弥青。逍遥保清畅。因持悦性情。

　　【奉和元日诗】

　　帝宫通夕燎。天门拂曙开。瑞云生宝鼎。荣光上露台。华山不凋叶。宜城万寿杯。遥见飞凫下。悬知叶县来。

　　【奉和初秋西园应教诗】

　　池亭三伏后。林馆九秋前。清泠间泉石。散漫杂风烟。蕖开千叶影。榴艳百枝然。约岭停飞旆。凌波动画船。

　　【奉和冬至应教诗】

　　天宫初动磬。缇室已飞灰。暮风吹竹起。阳云覆石来。拆冰开荔色。除雪出兰栽。惭无宋玉辨。滥吹楚王台。

　　【奉和望山应教诗】

　　仙游本多趣。复此上秋初。严低石倒险。岭高松更疏。峰形疑鸟翅。塞路似狼居。瞩望情无已。词殚意有馀。

　　【奉和咏龙门桃花诗】

　　旧闻开露井。今见植龙门。树少知非塞。花高异少源。论时应未发。故欲影归轩。秪言经摘罢。犹胜逐风翻。

　　【春庭晚望诗】

　　春庭聊纵望。楼台自相隐。窗梅落晚花。池竹开初荀。泉鸣知水急。云来觉山近。不愁花不飞。到畏花飞尽。

　　【秋思诗】

　　

　　清波收潦日。华林鸣籁初。芙蓉露下落。杨柳月中疏。燕帏缃绮被。赵带流黄裾。相思阻音息。结梦感离居。

　　【听琴诗】

　　洞门凉气满。闲馆夕阴生。弦随流水急。调杂秋风清。掩抑朝飞弄。凄断夜啼声。至人齐物我。持此悦高情。

　　【和司徒铠曹阳辟疆秋晚诗】

　　叶疏知树落。香尽觉荷衰。山薮良多思。田园聊复归。

　　【春日曲水诗】

　　落花无限数。飞鸟排花度。禁苑至饶风。吹花春满路。严前片石迥如楼。水里连沙聚作洲。二月莺声才欲断。三月春风已复流。分流绕小渡。堑水还相注。山头上望水云。水底看山树。舞馀香尚存。歌尽声犹住。麦垄一惊翚。菱潭两飞鹭。飞鹭复惊翚。倾曦带掩扉。芳飙翼还幰。藻露挹行衣。

　　萧毂

　　【野田黄雀行】

　　弱躯愧彩饰。轻毛非锦文。不知鸿鹄志。非是凤皇群。作风随浊雨。入曲应玄云。空城旧侣绝。沧海故交分。宁死明珠弹。且避鹰将军。

　　马元熙

　　〈元熙。字长明。河间人。初以通直待诏文林馆。武平中。授皇太子孝经。在内甚得名誉。隋开皇中。终於秦王文学。〉

　　【日晚弹琴诗】

　　上客敞前扉。鸣琴对晚晖。掩抑歌张女。凄清奏楚妃。稍视红尘落。渐觉白云飞。新声独见赏。莫恨知音稀。

　　阳休之

　　〈休之。字子烈。北平无终人。仕魏。累官给事黄门侍郎。入齐。迁吏部尚书左仆射。周武平刘。赴长安。历纳言、太子少保。除和州刺史。隋开皇二年罢仕。终於洛阳。〉

　　【春日诗】

　　迟迟暮春日。霭霭春光上。柔露洗金盘。轻丝缀珠网。渐看阶茝蔓。稍觉池莲长。蝴蝶映花飞。楚雀缘条响。

　　【咏萱草诗】

　　开跗幽涧底。散彩曲堂垂。优柔清露湿。微穆惠风吹。朝朝含丽景。夜夜对华池。

　　【正月七日登高侍宴诗】

　　广殿丽年辉。上林起春色。风生拂凋辇。云回浮绮翼

　　【秋诗】

　　日照前窗竹。露湿后园薇。夜蛩扶砌响。轻蛾绕烛飞。

　　【赠马子结兄弟诗】

　　三马俱白眉。

　　颜之推

　　〈之推。字介。琅邪临沂人。初为湘东王常侍。元帝即位。以为散骑侍郎。后奔齐。累官黄门侍郎、平原太守。齐亡入周。为御史上士。开皇中。太子召为文学。以疾终。有《颜氏家训》七卷、集灵记二十卷、冤魂志三卷、集三十卷。〉

　　【神仙诗】

　　红颜恃容色。青春矜盛年。自言晓书剑。不得学神仙。风云落时后。岁月度人前。镜中不相识。扪心徒自怜。愿得金楼要。思逢玉钤篇。九龙游弱水。八凤出飞烟。朝游采琼实。夕宴酌膏泉。峥嵘下无地。列缺上陵天。举世聊一息。中州安足旋。

　　【古意诗二首】

　　十五好诗书。二十弹冠仕。楚王赐颜色。出入章华里。作赋凌屈原。读书夸左史。数从明月燕。或侍朝云祀。登山摘紫芝。泛江采绿芷。歌舞未终曲。风尘暗天起。吴师破九龙。秦兵割千里。狐兔穴宗庙。霜露沾朝市。璧入邯郸宫。剑去襄城水。未《类聚》作不。获殉陵墓。独生良足耻。悯悯思旧都。恻恻怀君子。白发窥明镜。忧伤没余齿。

　　宝珠出东国。美玉产南荆。隋侯曜我色。卞氏飞吾声。已加明称物。复饰夜光名。骊龙旦夕骇。白虹朝暮生。华彩烛兼乘。价值讵连城。常悲黄雀起。每畏灵蛟迎。千刃安可舍。一毁难复营。昔为时所重。今为时所轻。愿与浊泥会。思将垢石并。归真川岳下。抱润潜其荣。

　　【从周入齐夜度砥柱】

　　

　　侠客重艰辛。夜出小平津。马色迷关吏。鸡鸣起戍人。露鲜华剑彩。月照宝刀新。问我将何去。北海就孙宾。

　　【和阳纳言听鸣蝉篇】

　　听秋蝉。秋蝉非一处。细柳高飞夕。长杨明月曙。历乱起秋声。参差揽人虑。单吟如转箫。群噪学调笙。乍飘流曼响。多含继绝声。垂阴自有乐。饮露独为清。短緌何足贵。薄羽不羞轻。螗螂翳下偏难见。翡翠竿头绝易惊。容止由来桂林苑。无事淹留南斗城。城中这皇里。金张及许史。权势热如汤。意气喧城市。剑影奔星落。马色浮云起。鼎俎陈龙凤。金石谐宫徵。关中满季心。关西饶孔子。讵用虞公立国臣。谁爱韩王游说士。红颜宿昔同春花。素鬓俄顷变秋草。中肠自有极。那堪教作转轮车。

　　【诗】

　　悬鱼掩金扇。

　　赵儒宗

　　【咏龟诗】

　　有灵堪托梦。无心解自谋。不能蓍下伏。强从莲上游。负图非所冀。支床空见留。傥蒙一曳尾。当为屡回头。

　　甄彬

　　【诗】

　　五月披羊裘。负薪岂拾遗。

　　杨子华

　　【诗】

　　画牡丹处极分明。

　　冯淑妃

　　〈淑妃。名小怜。后主大穆后从婢也。穆后爱衰。以五月五日进之。号曰续命。慧黠。工歌舞。后主惑之。立为左皇后。周师取平阳。后主以淑妃奔洪洞戍。复奔青州。为周武所获。以赐代王达。〉

　　【感琵琶弦诗】

　　

　　虽蒙今日宠。犹忆昔时怜。欲知心断绝。应看膝上弦。

　　崔氏

　　〈崔氏。卢士深妻。〉

　　【靧面辞】

　　

　　取红花。取白雪。与儿洗面作光悦。取白雪。取红花。与儿洗面作妍华。取花红。取雪白。与儿洗面作光泽。取雪白。取花红。与儿洗面作华容。

　　惠化尼

　　【谣】

　　

　　窦行台。去不回。  


　　【杂歌谣辞】

　　【敕勒歌】

　　

　　敕勒川。阴山下。天似穹庐。笼盖四野。天苍苍。野茫茫。风吹草低见牛羊。

　　【兖州民为郑氏父子歌】

　　

　　大郑公。小郑公。相去五十载。风教尚犹同。

　　【邯郸郭公歌】

　　

　　邯郸郭公九十九。技两渐尽入滕口。大儿缘高冈。雉子东南走。不信吾言时。当看岁在酉。

　　【济北民为崔伯谦歌】

　　

　　崔府君。能治政。易鞭鞭。布威德。民无争。

　　【文宣时谣】

　　

　　马子入石室。三千六百日。

　　【废帝时童谣三首】

　　

　　白头羊毣秃。羖历头生角。

　　羊羊吃野草。不吃野草远我道。不远打尔脑。

　　阿姑。祸也。道人姑夫。死也。

　　【孝昭时童谣】

　　

　　中兴寺内白凫翁。四方侧听声雍雍。道人闻之夜打钟。

　　【武成殂后谣】

　　

　　千钱买果园。中有芙蓉树。破家不分明。莲子随它去。

　　【武平元年童谣】

　　

　　狐截尾。你欲除我我除你。

　　【武平中童谣】

　　

　　和士开。七月三十日。将你向南台。

　　【又】

　　

　　七月刈禾伤早。九月吃餻正好。十月洗荡饭瓮。十一月出却赵老。

　　【曲严祖珽为斛律光造谣二首】

　　

　　百升飞上天。明月照长安。

　　高山不推自崩。槲木不扶自竖。盲老公背上下大斧。饶舌老母不得语。

　　【武成时童谣】

　　

　　九龙母死不作孝。

　　【北齐末邺中童谣】

　　

　　金作扫帚玉作把。净扫殿屋迎西家。

　　【武平末童谣】

　　

　　黄花势欲落。清尊但满酌。

　　【徐之范引童谣】

　　

　　周里跂求伽。豹祠嫁石婆。斩冢作媒人。唯得一量紫綖靴。

　　【杨子术引谣言】

　　

　　卢十六。稚十四。犍子拍头三十二。

　　【清河民为宋世良谣】

　　

　　曲堤虽险贼何益。但有宋公自屏迹。

　　【谚语】

　　【清河民为曲堤语】

　　

　　宁度江吴会稽。不历成公曲堤。

　　【齐人为苏珍之宋世轨语】

　　

　　决定嫌疑苏珍之。视表见里宋世轨。

　　【省中为祖珽裴让之语】

　　

　　多奇多能祖孝徵。能赋能诗裴让之。

　　【文林馆中为陆乂语】

　　

　　五经无对。有陆乂。

　　【颜之推引俗谚论教子】

　　

　　教妇初来。教儿婴孩。

　　【颜之推引谚论治家】

　　

　　落索阿姑餐。

　　【时人为陈元康语】

　　

　　三崔二张。不如一康。

　　【邺下为陆仲让语】

　　

　　讲义两行得中郎。

　　【时人为唐邕白建言】

　　

　　并州赫赫唐与白。

　　【时人为裴皇甫二姓兄弟语】

　　

　　诹胜於让。和不如亮。

　　【时人为冯祖赵三氏子语】

　　

　　冯祖及赵。秽我凤池。

　　【御史台中为宋游道语】

　　

　　见贼能讨。宋游道。

　　【时人为宋游道陆操语】

　　

　　游道狝猴面。陆操科斗形。意识不关貌。何谓丑者必无情。

　　【邺下为李氏兄弟语】

　　

　　学则浑绘纬。口则绘纬浑。

　　【时人为义深语】

　　

　　剑戟森森。李义深。

　　【时人为阳休之语】

　　

　　能赋能诗。阳休之。

　　【时人为阴凤语】

　　

　　阴生读书不免痴。不识双凤脱人衣。

　　【时人为法上谚】

　　

　　沙弥若来。高座逢灾。  


　　【郊庙歌辞陆卬等奉诏作】

　　

　　【大禘圜丘及北郊歌辞十三首】

　　

　　【肆夏】

　　肇应灵序。奄字黎民。乃朝万国。爰徵百神。只展方望。幽显咸臻。礼崇声协。贽列珪陈。翼差鳞次。端拱垂绅。来趋动色。式赞天人。

　　【高明乐】

　　惟神鉴矣。皇灵肃止。圜。）璧展事。成文即始。士备八能。乐合六变。风凑伊雅。光花袭荐。宸卫腾景。灵驾霏烟。严坛生白。绮席凝玄。

　　【昭夏乐】

　　刚柔凤位。惟皇配之。言肃其礼。念畅在兹。饰牲举兽。载歌且舞。既设伊腯。致精灵府。物色惟典。斋沐加恭。宗族咸暨。罔不率从。

　　【昭夏乐】

　　展礼上月。肃事应时。茧栗为用。交畅有期。弓矢斯发。瓮簝将事。圆神致祀。率由先志。和以銮刀。臭以血膋。至哉敬矣。厥义孔高。

　　【皇夏乐】

　　帝敬昭宣。皇诚萧致。玉帛齐轨。屏摄咸次。三垓上列。四陛旁升。龙陈万骑。凤动千乘。神仪天蔼。睟容离曜。金根停轸。奉光先导。

　　【皇夏乐】

　　紫坛云暧。绀幄霞褰。我其陟止。载致其虔。百灵竦听。万国咸仰。人神咫尺。玄应肹蚃。

　　【高明乐】

　　上下眷。旁午从。爵以质。献以恭。咸斯畅。乐唯雍。孝敬阐。临万邦。

　　【高明乐】

　　自天子之。会昌神道。丘陵肃事。克光天保。九关洞开。百灵环列。八樽呈备。五声投节。

　　【武德乐】

　　配神登圣。主极尊灵。敬宣昭烛。咸达窅冥。礼弘化定。乐赞功成。穰穰介福。下被群生。

　　【皇夏乐】

　　皇心缅且感。吉蠲奉至诚。赫哉光盛德。乾坤照百灵。报福归昌运。承佑播休明。风云驰九域。龙蛟跃四溟。浮幕呈光气。俪象烛华精。护武方知耻。韶夏仅同声。

　　【高明乐】

　　献享毕。悬佾周。神之驾。将上游。超斗极。绝河流。怀万国。宁九州。欣帝道。心顾留。匝上下。荷皇休。

　　【昭夏乐】

　　玄黄覆载。元首照临。合德致礼。有契其心。敬申事阕。絜诚共报。玉帛载升。棫朴斯燎。寥廓幽暧。播以馨香。皇灵惟监。降福无疆。

　　【皇夏乐】

　　天大亲严。匪敬伊孝。永言肆飨。宸明增耀。阳丘既畅。大典逾光。乃安斯息。钦若旧章。天回地旋。鸣銮引警。且万且亿。皇历惟永。

　　【五郊乐歌五首】

　　

　　【青帝高明乐】

　　岁云献。谷风归。斗东指。雁北飞。电鞭激。雷车遽。虹旌靡。青龙驭。和气洽。具物滋。翻降止。应帝期。

　　【赤帝高明乐】

　　婺女司旦。仲吕宣。朱精御节。离景延。根荄俊茂。温风发。柘火风水。应炎月。执衡长物。德孔昭。赤旗电曳。会今朝。

　　【黄帝高明乐】

　　居中匝五运。乘衡毕四时。含养滋群物。协德固皇基。啴缓契王风。持载符君德。良辰动灵驾。承祀昌邦国。

　　【白帝高明乐】

　　风凉露降。驰景飏寒精。山川摇落。平秩在西成。盖藏成积。烝民被嘉祉。从享来仪。鸿休溢千祀。

　　【黑帝高明乐】

　　虹藏雉化。告寒。冰壮地坼。年殚。日次月纪。方极。九州万邦。献力。叶光是纪。岁穷。微阳潜兆。方融。天子赫赫。明圣。享神降福。惟敬。

　　【祀五帝於明堂乐歌十一首】

　　【肆夏乐】

　　国际崇祀。严恭有闻。荒华胥暨。乐我大君。冕瑞有列。禽帛载叙。群后师师。威仪容与。执礼辨物。司乐考章。率由靡坠。休有烈光。

　　【高明乐】

　　祖德光。国图昌。祗上帝。礼四方。辟紫宫。动华阙。龙虎奋。风云发。飞朱雀。从玄武。携日月。带雷雨。耀宇内。溢区中。眷帝道。感皇风。帝道康。皇风扇。粢盛列。椒醑荐。神且宁。会五精。归福禄。幸闾亭。

　　【武德乐】

　　我惟我祖。自天之命。道被归仁。时屯启圣。运钟千祀。授手万姓。夷凶掩虐。匡颓翼正。载经载营。庶士咸宁。九功以洽。七德兼盈。丹书入告。玄玉来呈。露甘泉白。云郁河清。声教咸往。舟车毕会。仁加有形。化浃无外。严亲惟重。陟配惟大。既佑斯歌。率土攸赖。

　　【昭夏乐】

　　孝享不匮。精洁临年。涤牢委溢。形色博牷。于以用之。言承歆祀。肃肃威仪。敢不敬止。载饬载省。惟牛惟羊。明神有察。保兹万方。

　　【昭夏乐】

　　我将宗祀。夤献厥诚。鞠躬如在。侧听无声。荐色斯纯。呈气斯臭。有涤有濯。惟神其佑。五方来格。一人多祉。明德惟馨。於穆不已。

　　【皇夏乐】

　　象乾上构。仪坤下基。集灵崇祖。永言孝思。室陈簋豆。庭罗悬佾。夙夜畏威。保兹贞吉。舞贵其夜。歌重其升。降斯百禄。惟飨惟应。

　　【高明乐】

　　度几筵。辟牖户。礼上帝。感皇祖。酌惟絜。涤以清。荐心款。达神明。

　　【高明乐】

　　帝精来降。应我明德。礼殚义展。流祉邦国。既受多祉。实资孝敬。祀谒其诚。荷天休命。

　　【皇夏乐】

　　恭祀洽。盛礼宣。英猷烂层景。广泽同深泉。上灵钟百福。群神归万年。月轨咸梯岫。日域尽浮川。瑞鸟飞玄扈。潜鳞跃翠连。皇家膺宝历。两地复参天。

　　【高明乐】

　　青阳奏。发朱明。歌西皓。唱玄冥。大礼罄。广乐成。神心怿。将远征。饰龙驾。矫凤旍。指阊阖。憩层城。出温谷。迈炎庭。跨西汜。过北溟。忽万亿。耀光精。比电骛。与雷行。嗟皇道。怀万灵。固王业。震天声。

　　【皇夏乐】

　　文物备矣。声明有章。登荐惟肃。礼邈前王。鬯齐云终。折旋告罄。穆穆旒冕。蕴诚毕敬。屯卫按部。銮跸回途。暂留紫殿。将及清都。

　　【享庙乐辞十八首】

　　【肆夏乐】

　　霜凄雨畅。烝哉帝心。有敬其祀。肃事惟歆。昭昭车服。济济衣簪。鞠躬贡酎。磬折奉琛。差以五列。和以八音。式祗王度。如玉如金。

　　【高明登歌乐】

　　日卜惟吉。辰择其良。奕奕清庙。黼黻周张。大吕为角。应钟为羽。路鼗阴竹。德歌昭舞。祀事孔明。百神允穆。神心乃顾。保兹介福。

　　【昭夏乐】

　　大祀云事。献奠有仪。既歌既展。赞顾迎牺。执从伊竦。刍饰惟栗。俟用於庭。将升於室。且握且骍。以致其诚。惠我贻颂。降祉千龄。

　　【昭夏乐】

　　缅彼遐慨。悠然永思。留连七享。缠绵四时。神升魄沈。靡闻靡见。阴阳载俟。臭声兼荐。祖考其鉴。言萃王休。降神敷锡。百福是由。

　　【皇夏乐】

　　齐居严严。夙驾层闱。车辂垂彩。旒衮腾辉。耸诚载仰。翘心有慕。洞洞自形。斤斤表步。閟宫有邃。神道依稀。孝心缅邈。爰属爰依。

　　【登歌乐】

　　太室窅窅。神居宿设。郁鬯惟芬。珪璋惟洁。彝斝应时。龙蒲代用。藉茅无咎。福禄攸降。端感会事。俨思修礼。齐齐勿勿。俄俄济济。

　　【登歌乐】

　　我祠我祖。永惟厥先。炎农肇圣。灵祉蝉联。霸图中造。帝业方宣。道昌基构。抚运承天。奄家六合。爰光八埏。尊神致礼。孝思惟缠。寒来暑反。惕荐在年。匪敬伊慕。备物不愆。设虡设业。鼓填填。辟公在位。

　　有容伊虔。登歌启佾。下管应悬。厥容无爽。幽明肃然。诚匝厚地。和达穹玄。既调风雨。载协山川。周庭有列。汤孙永延。教声惟被。迈后光前。

　　【始基乐恢祚舞】

　　克明克俊。祖武惟昌。业弘营土。声被海方。有流厥德。终耀其光。明神幽赞。景祚攸长。

　　【始基乐恢祚舞】

　　显允盛德。隆我前构。瑶源弥泻。琼根愈秀。诞惟有族。丕绪克茂。大业崇新。洪基增旧。

　　【始基乐恢祚舞】

　　祖德丕显。明喆知几。豹变东国。鹊起西归。礼申官次。命改朝衣。敬思孝享。多福无违。

　　【始基乐恢祚舞】

　　兆灵有业。潜德无声。韬光戢耀。贯幽洞冥。道弘舒卷。施博藏行。缅追岁事。夜遽不宁。

　　【始基乐恢祚舞祖】

　　皇皇祖德。穆穆其风。语嘿自己。明睿在躬。荷天之锡。圣表克隆。高山作矣。实祚其崇。离光旦旦。载焕载融。感荐惟永。神保无穷。

　　【武德乐昭烈舞】

　　天造草昧。时难纠纷。孰拯斯溺。靡救其焚。大人利见。纬武经文。顾指维极。吐吸风云。开天辟地。峻岳夷海。冥工掩迹。上德不宰。神心有应。龙化无待。义征九服。仁兵告凯。上平下成。靡或不宁。匪王伊帝。偶极崇灵。享亲则孝。洁祀惟诚。礼备乐序。肃赞神明。

　　【文德乐宣政舞】

　　圣武丕基。睿文显统。眇哉神启。郁矣天纵。道则人弘。德云迈种。昭冥咸叙。崇深毕综。自中徂外。经朝庇野。政反沦风。威还缺雅。帝作穆穆。格于上下。维享维宗。来鉴来假。

　　【文正乐光大舞】

　　玄历已谢。苍灵告期。图玺有属。揖让惟时。龙升兽变。弘我帝基。对扬穹昊。寔启雍熙。钦若皇猷。永怀王度。欣赏斯穆。威刑允措。轨物俱宣。宪章咸布。俗无邪指。下归正路。茫茫九域。振以乾纲。混通华裔。配括天壤。作礼视德。列乐传响。荐祀惟虔。衣冠载仰。

　　【皇夏乐】

　　孝心翼翼。率礼兢兢。时洗时荐。或降或升。在堂在户。载湛载凝。多品斯奠。备物修膺。兰芬敬挹。玉俎恭承。受祭之佑。如彼冈陵。

　　【高明乐】

　　仰榱桷。慕衣冠。礼云罄。祀将阑。神之驾。纷奕奕。乘白云。无不适。穷昭域。极幽涂。归帝祉。眷皇都。

　　【皇夏】

　　礼行斯毕。乐奏以终。受嘏先退。载畅其衷。銮轩循辙。麾旌复路。光景徘徊。弦歌顾慕。灵之相矣。有锡无疆。国图日竞。家历天长。

　　【燕射歌辞】

　　【元会大飨歌十首】

　　

　　【肆夏】

　　昊苍眷命。兴王统天。业高帝始。道貌皇先。礼成化穆。乐合风宣。宾朝荒夏。对扬穹玄。

　　【皇夏】

　　夏正肇旦。周物充庭。具僚在位。俯伏无声。大君穆穆。宸仪动睟。日煦天回。万灵胥萃。

　　【皇夏】

　　天子南面。乾覆离明。三千咸列。万国填并。犹从禹会。如次汤庭。奉兹一德。上下和平。

　　【皇夏】

　　我应天历。四海为家。协同内外。混一戎华。鹤盖龙马。风乘云车。夏章夷服。其会如麻。九宾有仪。八音有节。肃肃於位。饮和在列。四序氤氲。三光昭晰。君哉大矣。轩唐比辙。

　　【皇夏】

　　皇运应箓。廓定区寓。受终以文。构业以武。尧昔命舜。舜亦命禹。大人驭历。重规沓矩。钦明在上。昭纳八夤。从灵体极。诞圣穷神。化生群品。陶育烝人。展礼肆乐。协此元春。

　　【肆夏】

　　万方咸暨。三揖以申。垂旒冯玉。五瑞交陈。拜稽有章。升降有节。圣皇负扆。虞唐比烈。

　　【上寿曲】

　　仰三光。奏万寿。人皇御六气。天地同长久。

　　【登歌三曲】

　　大齐统历。道化光明。马图呈宝。龟箓告灵。百蛮非众。八荒非逖。同作尧人。俱包禹迹。

　　天覆地载。成以四时。惟皇是则。比大於兹。群星拱极。众川赴海。万寓骏奔。一朝咸在。

　　齐之以礼。相趋帝庭。应规蹈矩。玉色金声。动之以乐。和风四布。龙申凤舞。鸾歌麟步。

　　【食举乐十曲】

　　三端正启。万方观礼。具物充庭。二仪合体。百华照晓。千门洞晨。或华或裔。奉贽惟新。悠悠亘六合。圆首莫不臣。仰施如雨。晞和犹春。风化表笙镛。歌讴被琴瑟。谁言文轨异。今朝混为一。

　　彤庭烂景。丹陛流光。怀黄绾白。鹓鹭成行。文赞百揆。武镇四方。折冲鼓雷电。替辇协阴阳。大矣哉。道迈上皇。陋五帝。狭三皇。穷礼物。该乐章。序冠带。垂衣裳。

　　天壤和。家国穆。悠悠万类。咸孕育。契冥化。侔大造。灵效珍。神归宝。兴云气。飞龙苍。麟一角。凤五光。朱雀降。黄玉表。九尾驯。三足扰。化之定。至矣哉。瑞感德。四方来。

　　囹圄空。水火菽粟。求贤振滞。弃珠玉。衣不靡。宫以卑。当阳端嘿。垂拱无为。云云万有。其乐不訾。

　　嗟此举时。逢至道。肖形咸自持。赋命无伤夭。行气进皇舆。游龙服帝皂。圣主宁区宇。乾坤永相保。

　　牧野征。鸣条战。大齐家万国。拱揖应终禅。奥主廓清都。大君临赤县。高居深视。当扆正殿。旦暮之期。今一见。

　　两仪分。牧以君。陶有象。化无垠。大齐德。邈谁群。超凤火。冠龙云。露以洁。风以薰。荣光至。气氤氲。

　　神化远。人灵协。寒暑调。风雨燮。披泥检。受图谍。图谍启。期运昌。分四序。缀三光。延宝作。眇无疆。

　　惟皇道。升平日。河水清。海不溢。云干吕。风入律。驱黔首。入仁寿。与天高。并地厚。

　　形以厝。颂声扬。皇情邈。眷汾襄。岱山高。配林壮。亭亭耸。云云望。旆葳蕤。驾骙々。刊金阙。奠玉龟。

　　【皇夏】

　　礼终三爵。乐奏九成。允也天子。穹壤和平。载色载笑。反寝晏息。一人有祉。百神奉职。

　　【舞曲歌辞】

　　【文武舞歌四首】

　　

　　【文舞阶步辞】

　　我后降德。肇峻皇基。摇铃大号。振铎命期。云行雨洽。天临地持。茫茫区宇。万代一时。文来武肃。成定於兹。象容则舞。歌德言诗。锵锵金石。列列匏丝。凤仪龙至。乐我雍熙。

　　【文舞辞】

　　皇天有命。归我大齐。受兹华玉。爰锡玄圭。奄家环海。实子蒸黎。图开宝匣。检封芝泥。无思不顺。自东徂西。教南暨朔。罔敢或携。比日之明。如天之大。神化之洽。率土无外。眇眇舟车。华戎毕会。祠我春秋。服我冠带。仪协震象。乐均天籁。蹈武在庭。其容蔼蔼。

　　【武舞阶步辞】

　　大齐统历。天鉴孔昭。金人降泛。火凤来巢。眇均虞德。干戚降苗。夙沙攻主。归我轩朝。礼符揖让。乐契咸韶。蹈扬惟序。律度时调。

　　【武舞辞】

　　天眷横流。宅心玄圣。祖功宗德。重光袭映。我皇恭己。诞膺灵命。宇外斯烛。域中咸镜。悠悠率土。时惟保定。微微动植。莫违其性。仁丰庶物。施洽群生。海宁洛变。契此休明。雅宣茂烈。颂纪英声。铿锽钟鼓。掩抑箫笙。歌之不足。舞以礼成。铄矣王度。缅迈千龄。

　　

　　【仙道】

　　【吴猛赠庐山神徐君诗】

　　

　　仰瞩列仙馆。俯察王神宅。旷载畅幽怀。倾盖付三益。

　　【武阳山遗咏】

　　

　　登武阳。观乐薮。峨岭千蕤洋湖口。命飞螭。驾白驹。临天水。心踟蹰。千载后。不知如。

　　【鬼神】

　　褚士达

　　〈士达。仕祖珽为省事。〉

　　【梦人倚户授其诗】

　　

　　九升八合粟。角斗定非真。堰却津中水。将留何处人。

　　【徐铁臼怨歌】

　　

　　桃李花。严霜落奈何。桃李子。严霜早落已。  
　 



　　周明帝宇文毓

　　〈毓。文帝长子。西魏大统中。封宁都郡公。周闵帝受禅。进柱国、岐州刺史。及闵帝废。朝廷迎立之。在位四年。武成二年卒。年二十七。谥曰明皇帝。有集十卷。〉

　　【贻韦居士诗】

　　

　　六爻贞遁世。三辰光少微。颍阳去犹远。沧洲遂不归。风动秋兰佩。香飘莲叶衣。坐石窥仙洞。乘槎下钓矶。岭松千仞直。严泉百丈飞。聊登平乐观。遥想首阳薇。傥能同四隐。来参余万机。

　　【过旧宫诗】

　　

　　玉烛调秋气。金舆历旧宫。还如过白水。更似入新丰。秋潭渍晚菊。寒井落疏桐。举杯延故老。今闻歌大风。

　　【和王褒咏摘花】

　　玉椀承花落。花落椀中芳。酒浮花不没。花含酒更香。

　　李昶

　　〈昶。小名那。顿丘临黄人。祖彪。魏御史中尉。昶仕西魏。历都官郎中、相州大中正、银青光禄大夫、太祖丞相府记室参军、中书侍郎、御史中尉、大将军仪同三司。赐姓宇文氏。周受禅。天保元年。进骠骑大将军。二年。转御正中大夫。保定五年。出为昌州刺史。遇疾卒。年五十。〉

　　【陪驾幸终南山诗】

　　尧盖临河颍。汉跸践华嵩。日旗回北凤。星旆转南鸿。青云过宣曲。先驱背射熊。金桴拂泉底。玉琯吹云中。古辙称难极。新途或易穷。烟生山欲尽。潭净水恒空。交松上连雾。修竹下来风。仙才道无别。灵气法能同。东枣羞朝座。西桃献夜宫。诏令王子晋。出对浮丘公。

　　【奉和重适阳关】

　　衔悲向玉关。垂泪上瑶台。舞阁悬新网。歌梁积故埃。紫庭生绿草。丹墀染碧苔金。扉昼常掩珠。帘夜暗开。方池含水思。芳树结风哀。行雨归将绝。朝云去不回。独有西陵上。松声薄暮来。

　　高琳

　　〈琳。字季珉。其先高丽人。仕於燕。后发魏。赐姓羽真人。入周。累官江陵副总管。进位柱国。〉

　　【宴诗】

　　

　　寄言窦车骑。为谢霍将军。何以报天子。沙漠静妖氛。

　　宗懔

　　〈懔。字元懔。南阳湟阳人。梁元帝镇江陵。以为记室。及帝即位。累迁吏部尚书。及江陵平。入关。拜车骑大将军、仪同三句。保定中卒。年六十四。有集十二卷。〉

　　【和岁首寒望诗】

　　旅骑出平原。钲铙遍野喧。接里开都邑。连车驻小门。稻车回故坞。猎马转新村。古碑空戴石。山龛未上幡。所言春不至。未有桃花源。

　　【早春诗】

　　昨暝春风起。今朝春气来。莺鸣一两啭。花树数重开。散粉成初蝶。剪彩作新梅。游客伤千里。无暇上高台。

　　【春望诗】

　　日暮春台望。徙倚爱馀光。都尉新移枣。司空始种杨。一枝犹桂馥。十步有兰香。望望无萱草。忘忧竟不忘。

　　【麟趾殿咏新井诗】

　　当为醴泉出。先令浪井开。铜新九龙殿。石胜凌云台。

　　宗羁

　　【登渭桥诗】

　　仲山朝饮马。还坐渭桥中。南瞻临别馆。北望尽离宫。四面衣裾合。三条冠盖通。兰香想和季。云起忆成公。圯上相知早。鸡鸣幸共同。

　　萧捴

　　〈捴。字智遐。梁安成王萧秀子。封永丰侯。历黄门侍郎。侯景之乱。从武陵王萧纪为征西大将军。守成都。周文帝伐蜀。遂入西魏。授侍中。武帝时为文学博士。历少傅。改封蔡阳郡公。建德二年卒。年五十九。有集十卷。〉

　　【孀妇吟】

　　寒夜静房栊。孤妾思偏丛。悲生聚绀黛。泪下浸妆红。蓄恨萦心里。含啼归帐中。会须明月落。那忍见床空。

　　【日出行】

　　昏昏隐远雾。团团乘阵云。正值秦楼女。含娇酬使君。

　　【劳歌】

　　百年能几许。公事罢平生。寄言任立政。谁怜李少卿。

　　【和梁武陵王遥望道馆诗】

　　神境流精阙。仙居紫翠房。今有寻真地。迤逦丽通庄。九柱含虬重。三台饰夜光。金辉碧海桃。玉笈紫书方。拂筵青鸟集。吹萧白凤翔。履归堪是燕。石在讵非羊。烟霞四照蕊。风月五名香。於兹喜临眺。愿得假霓裳。

　　【上莲山诗】

　　独迈青莲岭。超奇紫盖峰。挂流遥似鹤。插石近如龙。沙崩闻韵鼓。霜落候鸣钟。飞花满丛桂。轻吹起修筇。石蒲今尚有。采摘更相逢。

　　王褒

　　〈褒。字子渊。琅邪临沂人。仕梁。历吏部尚书、右仆射。荆州破。入周。授车骑大将军。明帝即位。笃好文学。褒与庾信才名最高。特被亲待。加开府仪同三司。武帝时为太子少保。迁小司空。出为宣州刺史。建德中卒。年六十四。有集二十一卷。〉

　　【乐府】

　　【关山篇】

　　从军出陇坂。驱马度关山。关山恒掩蔼。高峰白云外。遥望秦川水。千里长如带。好勇自秦中。意气多豪雄。少年便习战。十四已从戎。辽水深难渡。榆关断未通。

　　【从军行二首】

　　兵书久闲习。征战数曾经。讲戎平乐观。学戏羽林亭。西征度疏勒。东驱出井陉。牧马滨长渭。营军毒上泾。平云如阵色。半月类城形。羽书封信玺。诏使动流星。对岸流沙白。缘河柳色青。将幕恒临斗。旌门常背刑。勋封瀚海石。功勒燕然铭。兵势因麾下。军图送掖庭。谁怜下玉箸。向暮掩金屏。

　　黄河流水急。骢马远征人。谷望河阳县。桥渡小平津。年少多游侠。结客好轻身。代风愁枥马。胡霜宜角筋。羽书劳警急。边鞍倦苦辛。康居因汉使。卢龙称魏臣。荒戍唯看柳。边城不识春。男儿重意气。无为羞贱贫。

　　【长安有狭邪行】

　　威纡狭邪道。车骑动相喧。博徒称剧孟。游侠号王孙。势倾魏侯府。交尽翟公门。路邪劳夹毂。涂艰倦折辕。日斜宣曲观。春还御宿园。涂歌杨柳曲。巷饮榴花樽。独有游梁倦。还守孝文园。

　　【饮马长城窟】

　　北走长安道。征骑每经过。战垣临八阵。旌门对两和。屯兵戍陇北。饮马傍城阿。雪深无复道。冰合不生波。尘飞连阵聚。沙平骑迹多。昏昏垅坻月。耿耿雾中河。羽林犹角。将军尚雅歌。临戎常拔剑。蒙险屡提戈。秋风鸣马首。薄暮欲如何。

　　【轻举篇】

　　天地能长久。神仙寿不穷。白玉东华检。方诸西岳童。俄瞻少海北。暂别扶桑东。俯观云似盖。低望月如弓。看棋城邑改。辞家墟巷空。流珠馀旧灶。种杏发新业。酒酿瀛洲玉。剑铸昆吾铜。谁能揽六博。还当访井公。

　　【凌云台】

　　高台悬百尺。中夕殊未穷。北临酸枣寺。西眺明光宫。城旁抵双府。林里对相风。书题鹿卢榜。观写飞廉铜。窗开神女电。梁映美人虹。虞捐滥天宠。郑瞀特怀忠。庄生垂翠钓。昭仪拒斗熊。驰轮有盈缺。人道亦汙隆。还念西陵舞。非复邺城中。

　　【出塞】

　　飞蓬似征客。千里自长驱。塞禽唯有雁。关树但生榆。背山看故垒。系马识馀蒲。还因麾下骑。来送月支图。

　　【入塞】

　　戍久风尘色。动多意气豪。建章楼阁迥。长安陵树高。度冰伤马骨。经寒坠节旄。行当见天子。无假用钱刀。

　　【关山月】

　　关山夜月明。秋色照孤城。影亏同汉阵。轮满逐胡兵。天寒光转白。风多晕欲生。寄言亭上吏。游客解鸡鸣。

　　【长安道】

　　槐衢回北第。驰道度西宫。树阴连袖色。尘影杂衣风。采桑逢五马。停车对两童。喧喧许史座。钟鸣宾未穷。

　　【明君词】

　　阑殿辞新宠。椒心馀故情。鸿飞渐南陆。马首倦西征。寄书参汉使。衔涕望秦城。唯馀马上曲。犹作出关声。

　　【游侠篇】

　　京洛出名讴。豪侠竞交游。河南期四姓。关西谒五侯。斗鸡横大道。走马出长楸。桑阴徙将夕。槐路转淹留。

　　【古曲】

　　青楼临大道。游侠尽淹留。陈王金被马。秦女桂为钩。驰轮洛城）巷。斗鸡南陌头。薄暮风尘起。聊为清夜游。

　　【高句丽】

　　萧萧易水生波。燕赵佳人自多。倾杯覆碗漼漼。垂手奋袖婆娑。不惜黄金散尽。只畏白日蹉跎。

　　【燕歌行】

　　

　　初春丽晃莺欲娇。桃花流水没河桥。蔷薇花开百重叶。杨柳拂地数千条。陇西将军号都护。楼兰校尉称嫖姚。自从昔别春燕分。经年一去不相闻。无复汉地关山月。唯有漠北蓟城云。淮南桂中明月影。流黄机上织成文。充国行军屡筑营。阳史讨虏陷平城。城下风多能却阵。沙中雪浅讵停兵。属国小妇犹年少。羽林轻骑数征行。遥闻陌头采桑曲。犹胜边地胡笳声。胡笳向暮使人泣。长望闺中空伫立。桃花落地杏花舒。）桐生井底寒叶疏。试为来看上林雁。应有遥寄陇头书。

　　【日出东南隅行】

　　晓星西北没。朝日东南隅。阳窗临玉女。莲帐照金铺。凤楼称独立。绝世良所无。镜悬四龙网。枕画七星图。银镂明光带。金地织成衤霝。调弦大垂手。歌曲凤将雏。采桑三市路。卖酒七条衢。道逢五马客。夹毂来相趋。将军多事势。夫婿好形模。高箱照云母。壮马饰当颅。单衣火浣布。利剑水精珠。自知心所爱。仕宦执金吾。飞甍凋翡翠。绣桷画屠苏。银烛附弹映鸡羽。黄金步摇动襜褕。兄弟五日时来归。高车竟道生光辉。名唱两行堂上起。鸳鸯十七阶前飞。少年任侠轻年月。珠丸出弹遂难追。

　　【墙上难为趋】

　　昔称梁孟子。兼闻鲁孔丘。记政聊为述。问东岂相酬。末代多侥倖。卿相尽经由。台郎百金价。台司千万求。当朝少直笔。趋代皆曲钩。廷尉十年不得调。将军百战未封侯。夜伏拥门作常伯。自有蒲萄得凉州。白璧求善价。明珠难暗投。高墙不可践。井水自难浮。风胡有年岁。銛利比吴钩。

　　【诗】

　　【九日从驾诗】

　　黄山猎地广。青门官路长。律改三秋节。气应九钟霜。曙影初分地。暗色始成光。高旆长楸坂。缇幕杏间堂。射马垂双带。丰貂佩两璜。苑寒梨树紫。山秋菊叶黄。华露霏霏冷。轻飚飒飒凉。终惭属车对。空假侍中郎。

　　【入朝守门开诗】

　　凤池通复道。严驾早凌晨。铁符行警曙。银棨未开闉。堑暗城无影。晴新路不尘。屯兵引画剑。骑吹动班轮。徒知仰睿藻。抽辞殊未申。

　　【赠周处士诗】

　　我行无岁月。征马屡盘桓。崤曲三危岨。关重九折难。犹持汉使节。尚服楚臣冠。巢禽疑上幕。惊羽畏虚弹。飞蓬去不已。客思渐无端。壮志与时歇。生年随事阑。百龄悲促命。数刻念馀欢。云生陇坻黑。桑疏蓟北寒。鸟道无蹊径。清汉有波澜。思君化羽翮。要我铸金丹。

　　

　　【别陆子云诗】

　　解缆出南浦。征棹且凌晨。还看分手处。唯馀送别人。中流摇盖影。边江落骑尘。平湖开曙日。细柳发新春。沧波不可望。行云聊共因。

　　【奉和赵王途中五韵诗】

　　飘飘映车幕。出没望连旗。度云还翊阵。回风即送师。峡路沙如月。山峰石似眉。村桃拂红粉。岸柳被青丝。锦城遥可望。回鞍念此时。

　　【和张侍中看猎诗】

　　上林冬狩返。回中讲射归。还登宣曲观。更猎黄山围。严冬桑柘惨。寒霜马骑肥。绁卢随兔起。高鹰接雉飞。独嗟来远客。辛苦倦边衣。

　　【和庾司水修渭桥诗】

　　东流仰天汉。南渡似牵牛。长堤通甬道。飞梁跨造舟。使者开金堰。太守拥河流。广陵候涛水。荆峡望阳侯。波生从故舶。沙涨涌新洲。天星识辩对。检玉应沈钩。空悦浮《云赋》。非复采莲讴。

　　【玄圃浚池临泛奉和诗】

　　长洲春水满。临泛广川中。石壁如明镜。飞桥类饮虹。垂杨夹浦绿。新桃缘径红。对楼还泊岸。迎波暂守风。渔舟钓欲满。莲房采）半空。於兹临北阙。非复坐墙东。

　　【和从弟佑山家诗二首】

　　采药名山顶。时节无春冬。散云非一色。连岩异众峰。合沓似无径。间关定有踪。山窗临绝顶。檐溜俯危松。空林鸣暮雨。虚谷应朝钟。仙童时可遇。羽客屡相逢。若值韩众药。当御长房龙。

　　结交非俗士。仙侣自招携。少华隐日月。太乙寻虹霓。众林积为籁。围竹茂成埤。幽谷曙无景。荒途昼欲迷。滴沥寒泉溜。呌啸秋猿啼。白云帝乡起。神禽丹穴栖。箭筱时通径。桃李复成蹊。今身得其所。群物可令齐。

　　【咏雁诗】

　　伺潮闻曙响。妒垄有春翚。岂若云中雁。秋时塞外归。河长犹可涉。海阔故难飞。霜多声转急。风疏行屡稀。园池若可至。不复怯虞机。

　　【送观宁侯葬诗】

　　蒙羽高峻极。淮泗导清源。刑茅广裂地。跗萼盛开蕃。纷纶彤雘彩。从容琼玉温。冲飚摇柏幹。烈火壮曾昆。畴昔同羁旅。辛苦涉凉暄。观风方听乐。垂泪遽伤魂。造舟虚客礼。高闬掩宾垣。桂树思公子。芳草惜王孙。今晨向郊郭。犹似背轘辕。丹旐书空位。素帐设虚樽。楚琴南操绝。韩书旧说存。西靡伤新树。东陵惜故园。自怜悲谷影。弥怆玉关门。馀辉尽天末。夕雾拥山根。平原看独树。皋亭望列村。寂寥还盖静。荒茫归路昏。挽铎已流唱。歌童行自喧。眷言千载后。谁将游九原。

　　【送刘中书葬诗】

　　昔别伤南浦。今归去北邙。书生空托梦。久客每思乡。塞近边云黑。尘昏野日黄。陵谷俄迁变。松柏易荒凉。题铭无复迹。何处验龟长。

　　【别王都官诗】

　　连翩悯流客。凄怆惜离群。东西御沟水。南北会稽云。河桥两堤绝。横歧数路分。山川遥不见。怀袖远相闻。

　　【送别裴仪同诗】

　　河桥望行旅。长宁送故人。沙飞似军幕。蓬卷若车轮。边衣苦霜雪。愁貌捐风尘。行路皆兄弟。千里念相亲。

　　【渡河北诗】

　　秋风吹木叶。还似洞庭波。常山临代郡。亭障绕黄河。心悲异方乐。肠断陇头歌。薄暮临征马。失道北山阿。

　　【咏月赠人诗】

　　月色当秋夜。斜晖映薄帷。上弦如半璧。初魄似蛾眉。渡云光忽驶。中天影更迟。高阳怀许掾。对此益相思。

　　【和殷廷尉岁暮诗】

　　岁晚悲穷律。他乡念索居。寂寞灰心尽。摧残生意馀。产空交道绝。财殚密亲疏。空悲赵壹赋。还著虞卿书。

　　【看斗鸡诗】

　　躞蹀始横行。意气欲相倾。妒敌金芒起。猜群芥粉生。入场疑挑战。逐退似追兵。谁知函谷下。人去独开城。

　　【弹棋诗】

　　投壶生电影。六博值仙人。何如镜奁上。自有拂轻巾。隔涧疑将别。陇头如望秦。握笔徒思赋。辞短竟无陈。

　　【从驾北郊诗】

　　维皇敬明祀。望拜出河东。地灵开复道。营星发紫宫。衡街响清跸。侦候起相风。森沈羽林骑。肃穆虎贲弓。

　　【奉和赵王隐士诗】

　　凫鹄均长短。鹏鷃共逍遥。清襟蕴秀气。虚席满风飚。断弦惟续葛。独酌止倾瓢。菖蒲九重节。桑薪七过烧。

　　【始发宿亭诗】

　　送人亭上别。被马枥中嘶。漠漠村烟起。离离岭树齐。落星侵晓没。残月半山低。

　　【山池落照诗】

　　竹馆掩荆扉。池光晦晚晖。孤舟隐荷出。轻棹染苔归。浴禽时侣窜。惊羽忽单飞。

　　【咏雾应诏诗】

　　七条开早陌。五里暗朝氛。带楼疑海气。含盖似浮云。方从河水上。预奉绿图文。

　　【入关故人别诗】

　　百年馀古树。千里暗黄尘。关山行就近。相看成远人。

　　【过藏矜道馆诗】

　　松古无年月。鹄去复来归。石壁藤为路。山窗云作扉。

　　【明庆寺石壁诗】

　　夏水悬台际。秋泉带雨馀。石生铭字长。山久谷神虚。

　　【云居寺高顶诗】

　　中峰云已合。绝顶日犹晴。邑居随望近。风烟对眼生。

　　【咏定林寺桂树】

　　岁馀凋晚叶。年至长新围。月轮三五映。乌生八九飞。

　　杨文佑

　　【为周宣帝歌】

　　

　　朝亦醉。暮亦醉。日日恒常醉。政事日无次。

　　周宣帝宇文赟

　　〈赟。字乾伯。武帝长子。建德元年。立为皇太子。宣政元年六月即位。明年。改元大成。其二月。传位太子衍。改元大象。自称天元皇帝。在位二年。大象二年卒。年二十二。谥曰宣皇帝。〉

　　【歌】

　　自知身命促。把烛夜行游。

　　赵王宇文招

　　〈招。字豆卢突。文帝第七子。好属文。学庾信体。武成初。封赵国公。历大司马。进爵为王。隋文帝将迁周鼎。招欲图之。大象二年。谋泄见害。有集八卷。〉

　　【从军行】

　　辽东烽火照甘泉。蓟北亭障接燕然。水冻菖蒲未生节。关寒榆荚不成钱。

　　滕王宇文逌

　　〈逌。字尔固突。文帝第十三子。初封滕国公。大象元年。诏以荆州新野郡邑万户为滕国。逌出就国。二年。朝京师。为隋文帝所害。国除。有集八卷。〉

　　【至渭源诗】

　　源渭奔禹穴。轻澜起客亭。浅浅满涧响。荡荡竟川鸣。潘生称运石。冯子听波声。斜去临天半。横来对始平。合流应不杂。方知性本清。

　　王晞

　　〈晞。字叔明。北齐天保初。行太原郡事。昭帝践阼。除散骑常侍。仍领兼吏部郎中。武平初。迁大鸿胪。监修起居注。待诏文林馆。入周为仪同大将军。太子谏议大夫。隋开皇元年卒。年七十一。〉

　　【诣晋祠赋诗】

　　日落应归去。鱼岛见留连。  
　 


　　庾信

　　〈信。字子山。南阳新野人。梁中书令肩吾子。仕梁。历湘东国常侍、尚书度支郎中、郢州别驾、东宫学士、建康令。侯景之乱。奔江陵。仕元帝为御史中丞。封武康县侯。聘魏。留不遣。江陵陷。仕魏。历右金紫光禄大夫、车骑大将军仪同三司。周受禅。封临清县子。除司水下大夫。出为弘农郡守。迁司宪中大夫。进爵义成县侯。拜洛州刺史。徵为司宗中大夫。大象初。以疾去职。隋开皇元年卒。年六十九。有集二十一卷。〉

　　【乐府】

　　【对酒歌】

　　春水望桃花。春洲藉芳杜。琴从绿珠借。酒就文君取。牵马向渭桥。日曝山头脯。山简接倒。王戎如意舞。筝鸣金谷园。笛韵平阳坞。人生一百年。欢笑惟三五。何处觅钱刀。求为洛阳贾。

　　【王昭君】

　　拭啼辞戚里。回顾望昭阳。镜失菱花影。钗除却月梁。围腰无一尺。垂泪有千行。绿衫承马汗。红袖拂秋霜。别曲真多恨。哀弦须更张。

　　【昭君辞应诏】

　　敛眉光禄塞。还望夫人城。片片红颜落。双双泪眼生。冰河牵马渡。雪路抱鞍行。胡风入骨冷。夜月照心明。方调琴上曲。变入胡笳声。

　　【出自蓟北门行】

　　蓟门还北望。役役尽伤情。关山连汉月。陇水向秦城。笳寒芦叶脆。弓冻纻弦鸣。梅林能止渴。复姓可防兵。将军朝挑战。都护夜巡营。燕山犹有石。须勒几人名。

　　【结客少年场行】

　　结客少年场。春风满路香。歌撩李都尉。果掷潘河阳。隔花遥劝酒。就水更移床。今年喜夫婿。新拜羽林郎。定知刘碧玉。偷嫁汝南王。

　　【道士步虚词十首】

　　浑成空教立。元始正图开。赤玉灵文下。朱陵真气来。中天九龙馆。倒景八风台。云度弦歌响。星移空殿回。青衣上少室。童子向蓬莱。逍遥闻四会。倏忽度三灾。

　　东明九芝盖。北烛五云车。飘遥入倒景。出没上烟霞。春泉下玉溜。青鸟向金华。汉帝看桃核。齐侯问枣花。上元应送酒。来向蔡经家。

　　归心游太极。回向入无名。五香芬紫府。千灯照赤城。凤林采珠实。龙山种玉荣。夏簧三舌响。舂钟九乳鸣。

　　绛河应远别。黄鹄来相迎。

　　凝真天地表。绝想寂寥前。有象犹虚豁。忘形本自然。开经壬子世。值道甲申年。回云随舞曲。流水逐歌弦。石髓香如饭。芝房脆似莲。停鸾燕瑶水。归路上鸿天。

　　洞灵尊上德。虞石会明真。要妙思玄牝。虚无养谷神。丹丘乘翠凤。玄圃御斑麟。移梨付苑吏。种杏乞山人。自此逢何世。从今复几春。海无三尺水。山成数寸尘。

　　无名万物始。有道百灵初。寂绝乘丹气。玄明上玉虚。三元随建节。八景逐回舆。赤凤来衔玺。青乌入献书。坏机仍成机。枯鱼还作鱼。栖心浴日馆。行乐止云墟。

　　道生乃太乙。守静即玄根。中和炼九气。甲子谢三元。居民受善水。教学重香园。凫留报关吏。鹤去画城门。更以忻无迹。还来寄绝言。

　　北阙临玄水。南宫生绛云。龙泥印玉策。大火炼真文。上元风雨散。中天歌吹分。灵驾千寻上。空香万里闻。

　　地境阶基远。天窗影迹深。碧玉成双树。空青为一林。鹄巢堪炼石。蜂房得煮金。汉武多骄慢。淮南不小心。蓬莱入海底。何处可追寻。

　　麟洲一海阔。玄圃半天高。浮丘迎子晋。若士避卢敖。经餐林虑李。旧食绥山桃。成丹须竹节。刻髓用芦刀。无妨隐士去。即是贤人逃。

　　【乌夜啼】

　　桂树悬知远。风竿讵肯低。独怜明月夜。孤飞犹未栖。虎贲谁见惜。御史讵相携。虽言入弦管。终是曲中啼。

　　【怨歌行】

　　家住金陵县前。嫁得长安少年。回头望乡泪落。不知何处天边。胡尘几日应尽。汉月何时更圆。为君能歌此曲。不觉心随断弦。

　　【舞媚娘】

　　朝来户前照镜。含笑盈盈自看。眉心浓黛直点。额角轻黄细安。秪疑落花慢去。复道春风不还。少年唯有欢乐。饮酒那得留残。

　　【乌夜啼】

　　促柱繁弦非子夜。歌声舞态异前溪。御史府中何处宿。洛阳城头那得栖。弹琴蜀郡卓家女。织锦秦川窦氏妻。讵不自惊长泪落。到头啼乌恒夜啼。

　　【燕歌行】

　　代北云气昼昏昏。千里飞蓬无复根。寒雁嗈嗈渡辽水。桑叶纷纷落蓟门。晋阳山头无箭竹。疏勒城中乏水源。属国征戍久离居。阳关音信绝能疏。愿得鲁连飞一箭。持寄思归燕将书。渡辽本自有将军。寒风萧萧生水纹。妾惊甘泉足烽火。君讶渔阳少阵云。自从将军出细柳。荡子空床难独守。盘龙明镜饷秦嘉。辟恶生香寄韩寿。春分燕来能几日。二月蚕眠不复久。洛阳游丝百丈连。黄河春冰千片穿。桃花颜色好如马。榆荚新开巧似钱。蒲桃一杯千日醉。无事九转学神仙。定取金丹作几服。能令华表得千年。

　　【杨柳歌】

　　河边杨柳百丈枝。别有长条宛地垂。河水冲激根株危。倏忽河中风浪吹。可怜巢里凤凰儿。无故当年生别离。流槎一去上天池。织女支机当见随。谁言从来荫数国。直用东南一小枝。昔日公子出南皮。何处相寻玄武陂。骏马翩翩西北驰。左右弯弧仰月支。连钱障泥渡水骑。白玉手板落盘螭。君言丈夫无意气。试问燕山那得碑。凤凰新管箫史吹。朱鸟春窗玉女窥。衔云酒杯赤玛瑙。照日食螺紫琉璃。百年霜露奄离披。一旦功名不可为。定是怀王作计误。无事翻复用张仪。不如饮酒高阳池。日暮归时倒接武昌城下谁见移。官渡营前那可知。独忆飞絮鹅毛下。非复青丝马尾垂。欲与梅花留一曲。共将长笛管中吹。

　　【诗】

　　【奉和泛江诗】

　　春江下白帝。画舸向黄牛。锦缆回沙碛。兰桡避荻洲。湿花随水泛。空巢逐树流。建平船柹下。荆门战）舰浮。岸社多乔木。山城足迥楼。日落江风静。龙吟回上游。

　　【奉和山池诗】

　　乐官多暇豫。望苑暂回舆。鸣笳陵绝限。飞盖历通渠。桂亭花未落。桐门叶半疏。荷风惊浴鸟。桥影聚行鱼。日落含山气。云归带雨馀。

　　【陪驾幸终南山和宇文内史诗】

　　玉山乘四载。瑶池宴八龙。鼋桥浮少海。鹄盖上中峰。飞狐横塞路。白马当河冲。水奠三川石。山封五树松。长虹双瀑布。圆阙两芙蓉。戍楼鸣夕鼓。山寺响晨钟。新蒲节转促。短荀箨犹重。树宿含樱鸟。花留酿蜜蜂。迎风下列缺。洒酒召昌容。且欣陪北上。方欲待东封。

　　【和宇文内史春日游山诗】

　　游客值春辉。金鞍上翠微。风逆花迎面。山深云湿衣。雁持一足倚。猿将两臂飞。戍楼侵岭路。山村落猎围。道士封君达。仙人丁令威。煮丹於此地。居然未肯归。

　　【游山诗】

　　聊登玄圃殿。更上增城山。不知高几里。低头看世间。唱歌云欲聚。弹琴鹤欲舞。涧底百重花。山根一片雨。婉婉藤倒垂。亭亭松直竖。

　　【和宇文京兆游田诗】

　　小苑禁门开。长杨猎客来。悬知画眉罢。走马向章台。涧寒泉反缩。山晴云倒回。熊饥自舐掌。雁惊独衔枚。美酒馀杭醉。芙蓉即奉杯。

　　【奉报寄洛州诗】

　　舟师会孟津。甲子阵东邻。雷辕惊战鼓。剑室动金神。幕府风云气。军门关塞人。

　　长旍析鸟羽。合甲抱犀鳞。星芒一丈。月晕七重轮。黎阳水稍渌。官渡柳应春。无庸奉天眷。驱传牧南秦。繁词劳简牍。杂俗弊风尘。上洛逢都尉。商山见逸民。留滞终南下。唯当一史臣。

　　【奉服穷秋寄隐士诗】

　　王倪逢齿缺。桀溺偶长沮。藜床负日卧。麦陇带经锄。自然曲木几。无名科斗书。聚花聊饲雀。穿池试养鱼。小村治涩路。低田补坏渠。秋水牵沙落。寒藤抱树疏。空枉平原骑。来过仲蔚庐。

　　【上益州上柱国赵王诗二首】

　　铜梁影棠树。石镜写褰帷。两江如渍锦。双峰似画眉。穿荷低晚盖。衰柳挂残丝。风流盛儒雅。泉涌富文词。无因同子淑。暂得侍临淄。

　　寂寞岁阴穷。苍茫云貌同。鹤毛飘乱雪。车毂转飞蓬。雁归知向暖。鸟巢解背风。寒沙两岸白。猎火一山红。愿想悬鹑弊。时嗟陋巷空。

　　【谨赠司寇淮南公诗】

　　危邦久乱德。天策始乘机。九河闻誓众。千里见连旗。虢亡垂棘返。齐平宝鼎归。久弊风尘俗。殊劳关塞衣。绊骥还千里。垂鹏更九飞。犹怜马齿进。应念节旄稀。回轩入故里。园柳始依依。旧竹侵行径。新桐益几围。寒谷梨应重。秋林栗更肥。美酒还参圣。雕文本入微。促歌迎赵瑟。游弦召楚妃。小人司刺举。明易攵实滥吹。南部治都尉。军谋假建威。商山隐士石。丹水凤凰矶。野亭长被马。山城早掩扉。传呼拥绛节。交戟映彤闱。遂令忘楚操。何但食周薇。三十六水变。四十九条非。丹灶风烟歇。年龄蒲柳衰。同僚敢不尽。畴日惧难追。

　　【正旦上司宪府诗】

　　诘旦启门栏。繁辞涌笔端。苍鹰下狱吏。獬豸饰刑官。司朝引玉节。盟载捧珠盘。穷纪星移次。归馀律未殚。雪高三尺厚。冰深一丈寒。短笋犹埋竹。香心未起兰。孟门久失路。扶摇忽上抟。栖乌还得府。弃马复归拦。荣华名义重。虚薄报恩难。枚乘还起疾。贡禹遂弹冠。方垂莲叶剑。未用竹根丹。一知悬象法。谁思垂钓竿。

　　【任洛州】酬薛文学见赠别诗

　　子居河之曲。英彦本连踪。盐形或变虎。鼎气乍成龙。若人承载德。宫墙定数重。五衢开辩路。四照起文烽。曰余滥推毂。民愿始天从。上洛分都尉。弘农开附庸。羊肠建九阪。熊耳对双峰。白石仙人芋。青林隐士松。北梁送孙楚。西堤别葛龚。故人倘书札。黎阳土足封。

　　【将命至邺酬祖正员诗】

　　我皇临九有。声教洎无堤。兴文盛礼乐。偃武息氓黎。承乏驱骐骥。旌旗事琬珪。古碑文字尽。荒城年代迷。被陇文瓜熟。交塍香穗低。投琼实有慰。报李更无蹊。

　　【将命至邺诗】

　　

　　大国修聘礼。亲邻自此敦。张旃事原隰。负扆报成言。西过犯风露。北指度轘辕。交欢值公子。展礼觌王孙。何以誉嘉树。徒欣赋采蘩。四牢盈折俎。三献满罍樽。人臣无境外。何由欣此言。风俗既殊阻。山河不复论。无因旅南馆。空欲祭西门。眷然惟此别。夙期幸共存。

　　【入彭城馆诗】

　　襄君前建国。项氏昔棱威。鶂飞伤楚战。鸡鸣悲汉围。年代殊氓俗。风云更盛衰。水流浮磬动。山喧双翟飞。夏馀花欲尽。秋近燕将稀。槐庭垂绿穗。莲浦落红衣。徒知日云暮。不见舞雩归。

　　【同州还诗】

　　赤岸绕新村。青城临绮门。范雎新入相。穰侯始出蕃。上林催猎响。河桥争渡喧。窜雉飞横涧。藏狐入断原。将军高宴晚。来过青竹园。

　　【从驾观讲】武诗

　　校战出长杨。兵栏入斗场。置阵横云起。开营雁翼张。门嫌磁石碍。马畏铁菱伤。龙渊触牛斗。繁弱骇天狼。落星奔骥騄。浮云上骕骦。急风吹战鼓。高尘拥贝装。骇猿时落木。惊鸿屡断行。树寒条更直。山枯菊转芳。豹略推全胜。龙图揖所长。小臣欣寓目。还知奉会昌。

　　【奉报赵王出师在道赐诗】

　　上将出东平。先定下江兵。弯弓伏石动。振鼓沸沙鸣。横海将军号。长风骏马名。雨歇残虹断。云归一雁征。暗严朝石湿。空山夜火明。低桥涧底渡。狭路花中行。锦车同建节。鱼轩异泊营。军中女子气。塞外夫人城。小人乖摄养。歧路阻逢迎。几月芝田熟。何年金灶成。哀笳关塞曲。嘶马别离声。王子身为宝。深思不倚衡。

　　【和赵王送峡中军诗】

　　楼船聊习战。白羽试捴军。山城对却月。岸阵平云。赤虵悬弩影。流星抱剑文。胡笳遥警夜。塞马暗嘶群。客行明月峡。猿声不可闻。

　　【奉和赵王途中五韵诗】

　　飘飘映车幕。出没望连旗。度云还翊阵。回风即送师。峡路沙如月。山峰石似眉。村桃拂红粉。岸柳被青丝。锦城遥可望。回鞍念此时。

　　【侍从徐国公殿下军行诗】

　　八风占阵气。六甲候兵韬。置府仍张幕。麾军即秉旄。长旗临广武。烽火照成皋。巡寒重挟纩。酌水胜单醪。阵后云逾直。兵深星转高。电驱龙马。山精镂宝刀。塞迥翻榆叶。关寒落雁毛。既得从神武。何须念久劳。

　　【同卢记室从军诗】

　　《河图》论阵气。金匮辨星文。地中鸣鼓角。天上下将军。函犀恒七属。络铁本千群。飞梯聊度绛。合弩暂凌汾。寇阵先中断。妖营即两分。连烽对岭度。嘶马隔河闻。箭飞如疾雨。城崩似坏云。英王於此战。何用武安君。

　　【伏闻游猎诗】

　　虞旗喜旦晴。猎马向山横。石关鱼贯上。山梁雁翅行。雪平寻兔迹。林藂听雉声。马嘶山谷响。弓寒桑柘鸣。闻弦鸟自落。望火兽空惊。无风树即正。不冻水还平。谁知茂陵下。愿入雎阳城。

　　【见征客始还遇猎诗】

　　贰师新受诏。长平正凯归。犹言乘战马。未得解戎衣。上林遇逐猎。宜春暂合围。汉帝熊犹愤。秦王雉更飞。故人迎借问。念旧始依依。河边一片石。不复肯支机。

　　【奉和阐弘二教应诏诗】

　　五明教已设。三元法复开。鱼山将鹤岭。清梵两边来。香烟聚为塔。花雨积成台。空心论佛性。贞气辨仙才。露盘高掌滴。风乌平翅回。无劳问待诏。自识昆明灰。

　　【至《老子》庙应诏诗】

　　虚无推驭辨。寥廓本乘霓。三门临苦县。九井对灵谿盛丹须竹节。量药用刀圭。石似临邛芋。芝如封禅泥。毻毛新鹄小。盘根古树低。野戍孤烟起。春山百鸟啼。路有三千别。途经七圣迷。唯当别关吏。直向流沙西。

　　【奉和赵王游仙诗】

　　藏山还采药。有道得从师。京兆陈安世。成都李意期。玉京传相鹤。太乙授飞龟。白石香新芋。青泥美熟芝。山精逢照镜。樵客值围棋。石纹如碎锦。藤苗似乱丝。蓬莱在何处。汉后欲遥祠。

　　【奉和同泰寺浮图诗】

　　岧岧凌太清。照殿比东京。长影临双阙。高层出九城。栱积行云碍。幡摇度鸟惊。凤飞如始泊。莲合似初生。轮重对月满。铎韵拟鸾声。画水流全住。图云色半轻。露晚盘犹滴。珠朝火更明。虽连博望苑。还接银沙城。天香下桂殿。仙梵入伊笙。庶闻八解乐。方遣六尘情。

　　【奉和法筵应诏诗】

　　五城邻北极。百雉壮西昆。钩陈横复道。阊阖抵灵轩。千柱莲花塔。由旬紫绀园。佛影胡人记。经文汉语翻。星窥朱鸟牖。云宿凤凰门。新禽解杂啭。春柳卧生根。早雷惊蛰户。流雪长河源。建始移交让。徽音种合昏。风飞扇天辩。泉涌属丝言。羁臣从散木。无以预中天。遥可望。终类仰鹍弦。

　　【和从驾登云居寺塔】诗

　　重峦千仞塔。危磴九层台。石关恒逆上。山梁乍斗回。阶下云峰出。窗前风洞开。隔岭钟声度。中天梵响来。平时欣侍从。於此暂徘徊。

　　【和】何仪同讲竟述怀诗

　　无名即讲道。有动定论机。安经让礼席。正业理儒衣。似得游焉趣。能同舍讲归。石渠人少歇。华阴市暂稀。秋云低晚气。短景侧馀辉。萤排乱草出。雁舍断芦飞。别有平陵迳。萧条客鬓衰。饥噪空仓雀。寒惊懒妇机。实欣怀谀问。逢君理入微。

　　【奉和赵王隐士诗】

　　洛阳徵五隐。东都别二贤。云气浮函谷。星光集颍川。霸陵采樵路成都卖卜钱。鹿裘披稍裂。藜床坐欲穿。阮籍唯长啸。嵇康讶一弦。涧险无平石。山深足细泉。短松犹百尺。）少鹤已千年。野鸟繁弦啭。山花焰火然。洞风吹户里。石乳滴窗前。虽无亭长识。终见野人传。

　　【经陈思王墓诗】

　　公子独忧生。丘垄擅馀名。采樵枯树尽。犁田荒隧平。宁追宴平乐。讵想谒承明。旦余来锡命。兼言事结成。飘遥河朔远。飐飚飓风鸣。雁与云俱阵。沙将蓬共惊。枯桑落古社。寒鸟归孤城。陇水哀葭曲。渔阳惨鼓声。离家来远客。安得不伤情。  
　 


　　庾信

　　【拟咏怀诗二十七首】

　　步兵未饮酒。中散未弹琴。索索无真气。昏昏有俗心。涸鲋常思水。惊飞每失林。风云能变色。松竹且悲吟。由来不得意。何必往长岑。

　　赭衣居傅严。垂纶在渭川。乘舟能上月。飞幰欲扪天。谁知志不就。空有直如弦。洛阳苏季子。连衡遂不连。既无六国印。翻思二顷田。

　　俎豆非所习。帷幄复无谋。不言班定远。应为万里侯。燕客思辽水。秦人望陇头。倡家遭强娉。质子值仍留。自怜才智尽。空伤年鬓秋。

　　楚材称晋用。秦臣即赵冠。离宫延子产。羁旅接陈完。寓卫非所寓。安齐独未安。雪泣悲去鲁。凄然忆相韩。唯彼穷途恸。知余行路难。

　　惟忠且惟孝。为子复为臣。一朝人事尽。身名不足亲。吴起常辞魏。韩非遂入秦。壮情已消歇。雄图不复申。移住华阴下。终为关外人。

　　畴昔国士遇。生平知己恩。直言珠可吐。宁知炭可吞。一顾重尺璧。千金轻一言。悲伤刘孺子。凄怆史皇孙。无因同武骑。归守灞陵园。

　　榆关断音信。汉使绝经过。胡笳落泪曲。羌笛断肠歌。纤腰减束素。别泪损横波。恨心终不歇。红颜无复多。枯木期填海。青山望断河。

　　白马向清波。乘冰始渡河。置兵须近水。移营喜灶多。长坂初垂翼。鸿沟遂倒戈。的颅於此去。虞兮奈若何。空营卫青冢。徒听田横歌。

　　北临玄菟郡。南戍朱鸢城。共此无期别。俱知万里情。昔尝游令尹。今时事客卿。不特贫谢富。安知死羡生。怀秋独悲此。平生何谓平。

　　悲歌度燕水。弭节出阳关。李陵后此去。荆卿不复还。故人形影灭。音书两俱绝。遥看塞北云。悬想关山雪。游子河梁上。应将苏武别。

　　摇落秋为气。凄凉多怨情。啼枯湘水竹。哭坏杞梁城。天亡遭愤战。日蹙值愁兵。直虹朝映垒。长星夜落营。楚歌饶恨曲。南风多死声。眼前一杯酒。谁论身后名。

　　周王逢郑忿。楚后值秦冤。梯冲已鹤列。冀马忽云屯。武安檐瓦振。昆阳猛兽奔。流星夕照镜。烽火夜烧原。古狱饶冤气。空亭多枉魂。天道或可问。微兮不忍言。

　　横流遘屯慝。上墋结重氛。哭市闻妖兽。颓山起怪云。绿林多散卒。清波有败军。智士今安用。忠臣且未闻。惜无万金产。东求沧海君。

　　吉士长为吉。善人终日善。大道忽云乖。生民随事蹇。有情何可豁。忘怀固难遣。麟穷季氏罝。虎振周王圈。平生几种意。一旦冲风卷。

　　六国始咆哮。纵横未定交。欲竞连城玉。翻徵缩酒茅。折骸犹换子。登爨已悬巢。壮冰初开地。盲风正折胶。轻云飘马足。明月动弓弰。楚师正围巩。秦兵未下崤。始知千载内。无复有申包。

　　横石三五片。长松一两栎。对君俗有眼。真兴理当无。野老披荷叶。家童扫栗跗。竹林千户封。甘橘万头奴。君见愚公谷。真言此谷愚。

　　日晚荒城上。苍茫馀落晖。都护楼兰返。将军疏勒归。马有凤尘气。人多关塞衣。阵云平不动。秋蓬卷欲飞。闻道楼船战。今年不解围。

　　寻思万户侯。中夜忽然愁。琴声遍屋里。书卷满床头。虽言梦蝴蝶。定自非庄周。残月如初月。新秋似旧秋。露泣连珠下。萤飘碎火流。乐天乃知命。何时能不忧。

　　愦愦天公晓。精神殊乏少。一郡催曙鸡。数处惊眠鸟。其觉乃于于。其忧惟悄悄。张仪称行薄。管仲称器小。天下有情人。居然性灵夭。

　　在死犹可忍。为辱岂不宽。古人持此性。遂有不能安。其面虽可热。其心长自寒。匣中取明镜。披图自照看。幸无侵饿理。差有犯兵栏。拥节时驱传。乘亭不据鞍。代郡蓬初转。辽阳桑欲乾。秋云粉絮结。白露水银团。一思探禹穴。无用鏖皋兰。

　　倏忽市朝变。苍茫人事非。避谗应采葛。忘情遂食薇。怀愁正摇落。中心怆有违。独怜生意尽。空惊槐树衰。

　　日色临平乐。风光满上兰。南国美人去。东家枣树完。抱松伤别鹤。向镜绝孤鸾。不言登陇首。唯得望长安。

　　斗麟能食日。战水定惊龙。鼓鞞喧七萃。风尘乱九重。鼎湖去无返。苍梧悲不从。徒劳铜誉妓。遥望西陵松。

　　无闷无不闷。有待何可待。昏昏如坐雾。漫漫疑行海。千年水未清。一代人先改。昔日东陵侯。唯见瓜园在。

　　怀抱独惛惛。平生何所论。由来千种意。并是桃花源。谷皮两书帙。壶卢一酒樽。自知费天下。也复何足言。

　　萧条亭障远。凄惨风尘多。关门临白狄。城影入黄河。秋风别苏武。寒水送荆轲。谁言气盖世。晨起帐中歌。

　　被甲阳云台。重云久未闻。鸡鸣楚地尽。鹤唳秦军来。罗梁犹下礌。杨排久飞灰。出门车轴折。吾王不复回。

　　【和张侍中述怀诗】

　　阳穷乃悔吝。世季诚屯剥。奔河绝地维。折柱倾天角。成群海水飞。如雨天星落。负锸遂移山。藏舟终去壑。生民忽已鱼。君子徒为鹤。畴昔逢知己。生平荷恩渥。故组竟无闻。程婴空寂寞。永嘉独流寓。中原惟鼎镬。道险卧樚栌。身危累素壳。漂流从木梗。风卷随秋箨。张翰不归吴。陆机犹在洛。汉阳钱遂尽。长安米空索。时占季主龟。乍贩韩康药。伏辕终入绊。垂翅犹离缴。徒怀琬琰心。空守黄金诺。虢郐终无寄。齐秦晚何托。大夫唯闵周。君子常思亳。寂寥共羁旅。萧条同负郭。农谈止谷稼。野膳唯藜藿。操乐楚琴悲。忘忧鲁酒薄。渭滨观坐钓。谷口看秋获。唯有丘明耻。无复荣期乐。夷则火星流。天根秋水涸。冬严日不暖。岁晚风多朔。杨浮有怪云。细凌闻灾雹。木皮三寸厚。泾泥五斗浊。虽忻曲辕树。犹惧雕陵鹊。生涯实有始。天道终虚橐。且悦善人交。无疑朋友数。何时得云雨。复见翔寥廓。

　　【奉和示内人诗】

　　燃香郁金屋。吹管凤凰台。春朝迎雨去。秋夜隔河来。听歌云即断。闻琴鹤倒回。在窗刻凤下。寒壁画花开。定取流霞气。时添承露杯。

　　【奉和赵王美人春日诗】

　　直将刘碧玉。来过阴丽华。秪言满屋里。并作一园花。新藤乱上格。春水漫吹沙。步摇钗梁动。红输被角斜。今年逐春处。先向石崇家。

　　【奉和赵王春日诗】

　　城傍金谷苑。园里凤凰池。细管调歌曲。长衫教舞儿。向人长曼脸。由来薄面皮。梅花绝解作。树叶本能吹。香烟龙口出。莲子帐心垂。莫畏无春酒。须花但见随。

　　【梦入堂内诗】

　　雕梁旧刻杏。香壁本泥椒。幔绳金麦穗。帘钩银蒜条。画眉千度拭。梳头百遍撩。小衫裁裹臂。缠弦搯抱腰。日光钗动。窗影镜花摇。歌曲风吹韵。笙簧火炙调。即今须戏去。谁复待明朝。

　　【和咏舞诗】

　　洞房花烛明。燕馀双舞轻。顿履随疏节。低鬟逐上声。步转行初进。衫飘曲未成。鸾回镜欲满。鹤顾市应倾。已曾天上学。讵是世中生。

　　【夜听捣衣诗】

　　秋夜捣衣声。飞度长门城。今夜长门月。应如昼日明。小鬟宜粟瑱圆腰运织成。秋砧调急节。乱杵变新声。石燥砧逾响。桐虚杵绝鸣。鸣石出华阴。虚桐采凤林。北堂细腰杵。南市女郎砧。击节无劳鼓。调声不用琴。并结连枝缕。双穿长命针。倡楼惊别怨。征客动愁心。同心竹叶椀。双去双来满。裙裾不奈长。衫袖偏宜短。龙文镂剪刀。凤翼缠篸管。风流响和韵。哀怨声凄断。新声绕夜风。娇转满空中。应闻长乐殿。判彻昭阳宫。花鬟醉眼缬。龙子细文红。湿摺通夕露。欠衣一夜风。玉阶风转急。长城雪应暗。新绶始欲缝。细锦行须纂。声烦广陵散。杵急渔阳掺。新月动金波。秋云泛滥过。谁怜征戍客。今夜在交河。栩阳离别赋。临江愁思歌。复令悲此曲。红颜馀几多。

　　【预麟趾殿校书和刘仪同诗】

　　止戈兴礼乐。修文盛典谟。壁开金石篆。河浮云雾图。芸香上延阁。碑石向鸿都。诵书徵博士。明经拜大夫。璧池寒水落。学市旧槐疏。高谭变白马。雄辩塞飞狐。月落将军树。风惊御史乌。子云犹汗简。温舒正削蒲。连云虽有阁。终欲想江湖。

　　【和宇文内史入重阳阁诗】

　　北原风雨散。南宫容卫疏。待诏还金马。儒林归石渠。徒悬仁寿镜。空聚茂陵书。竹泪垂秋荀。莲衣落夏蕖。顾成始移庙。阳陵正徙居。旧兰憔悴长。残花烂熳舒。别有昭阳殿。长悲故婕妤。

　　【忝在司水看治渭桥诗】

　　大夫参下位。司职渭之阳。富平移铁钅巢。甘泉运石梁。跨虹连绝岸。浮鼋续断航。春洲鹦鹉色。流水桃花香。星精逢汉帝。钓叟值周王。平堤石岸直。高堰柳阴长。羡言杜元凯。河桥独举觞。

　　【北园新齐成应赵王教诗】

　　虹枌跂鸟翼。山节拱兰枝。画梁云气绕。彫窗玉女窥。月悬唯返照。莲开长倒垂。盘根纽坏石。行雨暴浇池。长藤连格徙。高树带巢移。鸟声唯杂曲。花风直乱吹。白虎题书观。玄熊帖射皮。文弘入舞曲。月扇掩歌儿。玉节调笙管。金船代酒卮。若论曹子建。天人本共知。

　　【同会河阳公新造山池聊得寓目诗】

　　横阶仍凿涧。对户即连峰。暗石疑藏虎。盘根似卧龙。沙洲聚乱荻。洞口碍横松。引泉恒数派。开严即十重。北阁闻吹管。南邻听击钟。菊寒花正合。杯香酒绝浓。由来魏公子。今日始相逢。

　　【登州中新阁诗】

　　跨虚凌倒景。连云讵少阳。璇极龙鳞上。雕甍鹏翅张。千寻文杏照。十里木兰香。开窗对高掌。平坐望河梁。歌响闻长乐。钟声彻建章。赋用王延寿。书须韦仲将。龙来随画壁。风起逐吹簧。石作芙蓉影。池如明镜光。花梁反披叶。莲井倒垂房。徒然思燕贺。无以预鹍翔。

　　【岁晚出横门诗】

　　年华改岁阴。游客喜登临。据鞍垂玉帖。横腰带锦心。冰弱浮桥没。沙虚马迹深。倚弓依石岸。回床向柳阴。智琼来劝酒。文君过听琴。明朝云雨散。何处更相寻。

　　【北园射堂新成诗】

　　轩台聊可习。仙的不难登。转箭初调筈。横弓先望堋。惊心一雁落。连臂两猿腾。直知王济巧。谁觉魏舒能。空心不死树。无叶未枯藤。择贤方至此。传卮欣得朋。

　　【七夕诗】

　　牵牛遥映水。织女正登车。星桥通汉使。机石逐仙槎。隔河相望近。经秋离别赊。愁将今夕恨。复著明年花。

　　【园庭诗】

　　杖乡从物外。养学事闲郊。穷愁方汗简。无遇始观爻。谷寒已吹律。檐空更剪茆。樵隐恒同路。人禽或对巢。水蒲开晚结。风竹解寒苞。古槐时变火。枯枫乍落胶。倒屣迎悬榻。停琴听《解嘲》。香螺酌美酒。枯蚌藉兰殽。飞鱼时触钓。翳雉屡悬庖。但使相知厚。当能来结交。

　　【归田诗】

　　务农勤九谷。归来嘉一厘。穿渠移水碓。烧棘起山田。树阴逢歇马。鱼潭见酒船。苦李无人摘。秋瓜不直钱。社鸡新欲伏。原蚕始更眠。今日张平子。翻为人所怜。

　　【寒园即目诗】

　　寒园星散居。摇落小村墟。游仙半壁画。隐士一床书。子月泉心动。阳爻地气舒。雪花深数尺。冰床厚尺馀。苍鹰斜望雉。白鹭下看鱼。更想东都外。群公别二疏。

　　【幽居值春诗】

　　山人久陆沈。幽迳忽春临。决渠移水碓。开园扫竹林。欹桥久半断。崩岸始邪侵。短歌吹细笛。低声泛古琴。钱刀不相及。耕种且须深。长门一纸赋。何处觅黄金。

　　【卧疾穷愁诗】

　　危虑风霜积。穷愁岁月侵。留蛇常疾首。映弩屡惊心。稚川求药录。君平问卜林。野老时相访。山僧或见寻。有菊翻无酒。无弦则有琴。讵知长抱膝。独为梁父吟。

　　【山斋诗】

　　寂寥寻静室。蒙密就山斋。滴沥泉浇路。穹窿石卧阶。浅槎全不动。盘根唯半理。圆珠坠晚菊。细火落空槐。直置风云惨。弥怜心事乖。

　　【望野诗】

　　试策千金马。来登五丈原。有城仍旧县。无树即新村。水向兰池泊。日斜细柳园。涸渚通沙路。寒渠塞水门。但得风云赏。何须人事论。

　　【蒙赐酒诗】

　　金膏下帝台。玉历在蓬莱。仙人一遇饮。分得两三杯。忽闻桑叶落。正值菊花开。阮籍披衣进。王戎含笑来。从今觅仙药。不假向瑶台。

　　【奉报赵王惠酒诗】

　　梁王修竹园。冠盖风尘喧。行人忽枉道。直进桃花源。稚子还羞出。惊妻倒闭门。始闻传上命。定是赐中樽。野炉然树叶。山杯捧竹根。风池还更煖。寒谷遂长暄。未知稻粱雁。何时能报恩。

　　【有喜致醉诗】

　　忽见庭生玉。聊欣蚌出珠。兰芬犹载寝。蓬箭始悬弧。既喜枚都尉。能欢陵大夫。频朝中散客。连日步兵厨。杂曲随琴用。残花听酒须。脆梨裁数实。甘查唯一株。兀然已复醉。摇头歌凤雏。

　　【喜晴应诏敕自疏韵诗】

　　御辩诚膺录。维皇称有建。雷泽昔经渔。负夏时从贩。柏梁骖驷马。高陵驰六传。有序属宾连。无私表平宪。河堤崩故柳。秋水高新堰。心斋愍昏垫。乐彻怜胥怨。禅河秉高论。法轮开胜辩。王城水斗息。洛浦《河图》献。伏泉还习坎。归风已回巽。桐枝长旧围。蒲节抽新守。山薮欣藏疾。幽栖得无闷。有庆兆民同。论年天子万。

　　【同颜大夫初晴诗】

　　夕阳含水气。反景照河堤。湿花飞未远。阴云敛向低。燕燥还为石。龙残更是泥。香泉酌冷涧。小艇钓莲溪。但使心齐物。何愁物不齐。

　　【奉和赵王喜雨诗】

　　玄霓临日谷。封蚁对云台。投壶欲起电。倚柱稍惊雷。白沙如湿粉。莲花类洗）杯。惊乌洒翼度。湿雁断行来。浮桥七星起。高堰六门开。犹言祀蜀帝。即似望荆台。厥田终上上。原野自莓莓。

　　【和李司】录喜雨诗

　　纯阳实久亢。云汉乃昭回。临河沈璧玉。夹道画龙媒。离光初绕电。震气始乘雷。海童还碣石。神女向阳台。云遂鱼鳞起。渠随龙骨开。崩沙杂水去。卧树拥槎来。喜苗双合颖。熟稻再含胎。属此欣膏露。逢君摛掞才。愧乏琼将玖。无酬美且偲。

　　【郊行值雪诗】

　　风云俱惨惨。原野共茫茫。雪花开六出。冰珠映九光。还如驱玉马。暂似猎银獐。阵云全不动。寒山无物香。薛君一狐白。唐侯两骕骦。寒关日欲暮。披雪渡河梁。

　　【奉和赵王西京路春旦诗】

　　直城龙首抗。横桥天汉分。风乌疑近日。露掌定高云。新渠还入渭。旧鼎更开汾。汉猎熊攀槛。秦田雉失群。宜年动春律。御宿敛寒氛。弄玉迎箫史。东方觅细君。杨柳成歌曲。蒲桃学绣文。鸟鸣还独解。花开先自薰。谁知灞陵下。犹有故将军。

　　【奉和夏日应令诗】

　　朱帘卷丽日。翠幕蔽重阳。五月炎蒸气。三时刻漏长。麦随风里熟。梅逐雨中黄。开冰带井水。和粉杂生香。衫含蕉叶气。扇动竹花凉。早菱生软角。初莲开细房。愿陪仙鹤举。洛浦听笙簧。

　　【和乐仪同苦热诗】

　　火井沈荧散。炎洲高通。鞭石未成雨。鸣鸢不起风。思为鸾翼扇。愿借明光宫。临淄迎子礼。中散就安丰。美酒含兰气。甘瓜开蜜筒。寂寥人事屏。还得隐墙东。

　　【和裴仪同秋日诗】

　　萧条依白社。寂寞似东皋。学异南宫敬。贫同北郭骚。蒙吏观秋水。莱妻纺落毛。旅人嗟岁暮。田家厌作劳。霜天林木燥。秋气风云高。栖遑终不定。方欲涕沾袍。

　　【咏园花诗】

　　暂往春园傍。聊过看果行。枝繁类金谷。花杂映河阳。自红无假染。真白不须妆。燕送归菱井。蜂衔上蜜房。非是金炉气。何关柏殿香。裛衣偏定好。应持奉魏王。

　　【西门豹庙诗】

　　君子为利博。达人树德深。蘋藻由斯荐。樵苏幸未侵。恭闻正臣祀。良识佩韦心。容范虽年代。徽猷若可寻。菊花随酒馥。槐影向窗临。鹤飞疑逐舞。鱼惊似听琴。漳流鸣磴石。铜雀影秋林。

　　【和王少保遥伤周处士诗】

　　冥漠尔游岱。凄凉余向秦。虽言异生死。同是不归人。昔余仕冠盖。值子避风尘。望气求真隐。伺关待逸民。忽闻泉石友。芝桂不防身。怅然张仲蔚。悲哉郑子真。三仙犹有鹤。五柳更应春。遂令从渭水。投吊）往江滨。

　　【伤王司徒褒诗】

　　昔闻王子晋。轻举逐神仙。谓言君积善。还得嗣前贤。四海皆流寓。非为独播迁。岂意中台坼。君当风烛前。自君钟鼎族。江东三百年。宝刀仍世载。琱戈本旧传。绿绂纡槐绶。黄金饰侍蝉。地建忠臣国。家开孝子泉。自能枯木润。足得流水圆。以君承祖武。诸侯无间然。青衿已对日。童子即论天。颍阴珠玉丽。河阳脂粉妍。名高六国共。价重十城连。辩足观秋水。文堪题马鞭。回鸾抱书字。别鹤绕琴弦。拥旄裁甸服。垂帷非被边。静亭空系马。闲烽直起烟。不废）披书案。无妨坐钓船。茂陵忽多病。淮阳实未痊。侍医逾默默。神理前绵绵。永别张平子。长埋王仲宣。柏谷移松树。阳陵买墓田。陕路秋风起。寒堂已飒焉。丘杨一摇落。山火即时燃。昔为人所羡。今为人所怜。世途旦复旦。人情玄又玄。故人伤此别。留恨满秦川。定名於此定。全德以斯全。唯有山阳笛。凄余思旧篇。

　　【仰和何仆射还宅怀故诗】

　　紫阁旦朝罢。中台夕奏稀。无复千金笑。徒劳五日归。步檐朝未扫。兰房昼掩扉。菭生理曲处。网积回文机。故瑟馀弦断。歌梁秋燕飞。朝云虽可望。夜帐定难依。愿凭甘露入。方假慧灯辉。宁知洛城晚。还泪独沾衣。

　　【送炅法师葬诗】

　　龙泉今日掩。石洞即时封。玉匣摧谈柄。悬河落辩锋。香炉犹是柏。麈尾更成松。郭门未十里。山回已数重。尚闻香阁梵。犹听竹林钟。送客风尘拥。寒郊霜露浓。性灵如不灭。神理定何从。  
　 


　　庾信

　　【和人日晚景宴昆明池诗】

　　春馀足光景。赵李旧经过。上林柳腰细。新丰酒径多。小船行钓鲤。新盘待摘荷。兰皋徒税驾。何处有凌波。

　　【对宴齐使诗】

　　归轩下宾馆。送盖出河堤。酒正离杯促。歌工别曲凄。林寒木皮厚。沙迥雁飞低。故人傥相访。知余已执珪。

　　【聘齐秋晚馆中饮酒诗】

　　欣兹河朔饮。对此洛阳才。残秋欲屏扇。馀菊尚浮杯。涧流鸣二水。日色下三台。无因侍清夜。同此月徘徊。

　　【奉和浚池初成清晨临泛诗】

　　千金高堰合。百顷浚源开。翻逢积翠浪。更识昆明灰。猿啸风还急。鸡鸣潮即来。时看青雀舫。遥逐桂舟回。

　　【和炅法师游昆明池诗二首】

　　游客重相欢。连镳出上兰。值泉倾盖饮。逢花驻马看。平湖泛玉舳。高堰歇金鞍。半道闻荷气。中流觉水寒。

　　秋光丽晚天。鹢舸泛中川。密菱障浴鸟。高荷没钓船。碎珠萦断菊。残丝绕折莲。落花催斗酒。栖乌送一弦。

　　【见游春人诗】

　　长安有狭斜。金穴盛豪华。连杯劝上马。乱果掷行车。深红莲子艳。细锦凤凰花。那能学吃酒。无处似栾巴。

　　【别周尚书弘正诗】

　　扶风石桥北。函谷故关前。此中一分手。相逢知几年。黄鹄一反顾。徘徊应怆然。自知悲不已。徒劳减瑟弦。

　　【别张洗马枢诗】

　　别席惨无言。离悲两相顾。君登苏武桥。我见杨朱路。关山负雪行。河水乘冰渡。愿子著朱鸢。知余在玄菟。

　　【别庾七入蜀诗】

　　峻岭拂阳乌。长城连蜀都。石铭悬剑壁。沙洲聚阵图。山长半股断。树古半心枯。由来兄弟别。共念一荆株。

　　【将命使北始渡瓜步江诗】

　　校尉始辞国。楼船欲渡河。輴轩临碛岸。旌节映江沱。观涛想帷盖。争长忆干戈。虽同燕市泣。犹听赵津歌。

　　【反命河朔始入武州诗】

　　轻车初逐李。定远未随班。受诏祈连返。申威疏勒还。飞蓬损腰带。秋鬓落容颜。寄言旧相识。知余生入关。

　　【冬狩行四韵连句应诏诗】

　　三川羽檄驰。六郡良家选。观兵细柳城。校猎长杨苑。惊雉逐鹰飞。腾猿看箭转。鸣笳河曲还。犹忆南皮返。

　　【和王内史从驾狩诗】

　　冬狩出离宫。还过猎武功。涧横偏碍马。山虚绝响弓。更嬴承落雁。韩卢斗蛰熊。犹开三面网。谁肯一山重。

　　【入道士馆诗】

　　金华开八景。玉洞上三危。云袍白鹤度。风管凤凰吹。野衣缝蕙叶。山巾篸笋皮。何必淮南馆。淹留攀桂枝。

　　【奉和永丰殿下言志诗十首】

　　立德齐今古。资仁一毁誉。无机抱瓮汲。有道带经锄。处下唯名惠。能言本姓蘧。未论惊宠辱。安知系惨舒。

　　王子从边服。临邛惜第如。屋桥拥冠盖。锦水照簪裾。论文报潘岳。咏史答应琚。帐幕参三顾。风流盛七舆。

　　茫茫实宇宙。与善定冯虚。大夫伤鲁道。君子念殷墟。程卿既开国。安平遂徙居。讵能从小隐。终然游太初。

　　直城风日美。平陵云雾除。来往金张馆。弦歌许史闾。凤台迎弄玉。河阳送婕妤。五马遥相问。双童来夹车。

　　托情忻六学。游目爱三馀。覆局能悬记。看碑解暗疏。讵尝游魏冉。冉阝时说范睢。池水朝含墨。流萤夜聚书。

　　兴云榆荚晚。烧薙杏花初。滮池侵黍稷。谷水播菑畲。六月蝉鸣稻。千金龙骨渠。含风摇古度。防露动林於。

　　自怜循短绠。方欲问长沮。茂陵体犹瘠。淮阳疾未祛。翻疑承毒水。忽似遇昌菹。汉阳嗟欲尽。咎繇惧忽诸。

　　弱龄参顾问。畴昔滥吹嘘。绿槐垂学市。长杨映直庐。连盟翻灭郑。仁义反亡徐。还思建邺水。终忆武昌鱼。

　　崩堤压故柳。衰社卧塞樗。野鹤能自猎。江鸥解独渔。汉阴逢葆筱。缁林见杖挐。阮籍长思酒。嵇康懒著书。

　　披林求木实。拂雪就园蔬。浊醪非鹤髓。兰肴异蟹蛆。野情风月旷。山心人事疏。徒知守瓴甓。空欲报璠玙。

　　【率尔成咏诗】

　　昔日谢安石。求为淮海人。仿佛新亭岸。犹言洛水滨。南冠今别楚。荆玉遂游秦。倘使如杨仆。宁为关外人。

　　【慨然成咏诗】

　　新春光景丽。游子离别情。交让未全死。梧桐唯半生。值热花无气。逢风水不平。实鸡虽有祀。何时能更鸣。

　　【奉和赐曹美人诗】

　　月光如粉白。秋露似珠圆。络纬无机织。流萤带火寒。何年迎弄玉。今朝得梦兰。讶许能含笑。芙蓉宜熟看。

　　【和赵王看伎诗】

　　绿珠歌扇薄。飞燕舞衫长。琴曲随流水。箫声逐凤凰。细缕缠钟格。圆花钉鼓床。悬知曲不误。无事畏周郎。

　　【奉答赐酒诗】

　　仙童下赤城。仙酒饷王平。野人相就饮。山鸟一群惊。细雪翻沙下。寒风战鼓鸣。此时逢一醉。应枯反更荣。

　　【奉答赐酒鹅诗】

　　云光偏乱眼。风声特噤心。冷猿披雪啸。寒鱼抱冻沈。今朝一壶酒。实是胜千金。负恩无以谢。惟知就行林。

　　【正旦蒙赵王赉酒诗】

　　正旦辟恶酒。新年长命杯。柏叶随铭至。椒花逐颂来。流星向椀落。浮蚁对春开。成都已救火。蜀使何时回。

　　【卫王赠桑落酒奉答诗】

　　愁人坐狭斜。喜得送流霞。跂窗催酒熟。停杯待菊花。霜风乱飘叶。寒水细澄沙。高阳今日晚。应有接斜。

　　【就蒲州使君乞酒诗】

　　萧瑟风声惨。苍茫雪貌愁。鸟寒栖不定。池凝聚未流。蒲城桑叶落。灞岸菊花秋。愿持河朔）饮。分劝东陵侯。

　　【蒲州刺史中山公许乞酒一车未送诗】

　　细柳望蒲台。长河始一回。秋桑几过落。春蚁未曾开。莹角非难驭。搥轮稍可催。只言千日饮。旧逐中山来。

　　【答王司空饷酒诗】

　　今日小园中。桃花数树红。开君一壶酒。细酌对春风。未能扶毕卓。犹足舞王戎。仙人一捧露。判不及杯中。

　　【舟中望月诗】

　　舟子夜离家。开舲望月华。山明疑有雪。岸白不关沙。天汉看珠蚌。星桥视桂花。灰飞重晕阙。蓂落独轮斜。

　　【望月诗】

　　夜光流未曙。金波影尚赊。照人非七子。含风异九华。蓂新半壁上。桂满独轮斜。乘舟聊可望。无假逐仙槎。

　　【对雨诗】

　　繁云犹暗岭。积雨未开庭。阶含侵角路。镬满溜疏萍。湿杨生细椹。烂草变初萤。徒劳看蚁对。无事祀灵星。

　　【喜晴诗】

　　比日思光景。今朝始暂逢。雨住便生热。云晴即作峰。水白澄还浅。花红燥更浓。已欢无石燕。弥欲弃泥龙。

　　【咏春近馀雪应诏诗】

　　送寒开小苑。迎春入上林。丝条变柳色。香气动兰心。待花将对酒。留雪拟弹琴。陪游愧并作。空见奉恩深。

　　【奉和初秋诗】

　　落星初伏火。秋霜正动钟。北阁连横汉。南宫应凿龙。祥鸾栖竹实。灵蔡上芙蓉。自有南风曲。还来吹九重。

　　【晚秋诗】

　　凄清临晚景。疏索望寒阶。湿庭凝坠露。抟风卷落槐。日乞斜还冷。

　　云峰晚更霾。可怜数行雁。点点远空排。

　　【和颍川公秋夜诗】

　　泬寥空色远。叶黄凄序变。洞浦落遵鸿。长飙送巢燕。千秋流夕景。百籁含宵啭。峻雉聆金柝。曾台切银箭。

　　【咏画屏风诗二十五首】

　　侠客重连镳。金鞍被佳条。细尘鄣路起。惊花乱眼飘。酒醺人半醉。汗湿马全骄。归鞍畏日晚。争路上河桥。

　　浮桥翠盖拥。平旦雍门开。石崇迎客至。山涛载妓来。水纹恒独转。风花直乱回。谁能惜红袖。宁用捧金杯。

　　停车小苑外。下渚长桥前。涩菱迎拥楫。平荷直盖船。残丝绕折藕。芰叶映低莲。遥望芙蓉影。只言水底燃。

　　昨夜鸟声春。惊鸣动四邻。今朝梅树下。定有咏花人。流星浮酒泛。粟瑱绕杯唇。何劳一片雨。唤作阳台神。

　　逍遥游桂苑。寂绝到桃源。狭石分花迳。长桥映水门。管声惊百鸟。人衣香一园。定知欢未足。

　　横琴坐石根。

　　三春冠盖聚。八节管弦游。石险松横植。严悬涧竖流。小桥飞断岸。高花出迥楼。定须催十酒。将来宴五侯。

　　高阁千寻起。长廊四注连。歌声上扇月。舞影入琴弦。涧水才窗外。山花即眼前。但愿长欢乐。从今尽百年。

　　日晚金槌络。朱轩流水车。拂缘堤柳。甍飘夹路花。定迎刘碧玉。将过阴丽华。非是高阳路。莫畏接斜。

　　徘徊出桂苑。徙倚就花林。下桥先劝酒。跂石始调琴。蒲低犹抱节。竹短未空心。绝爱猿声近。唯怜花径深。

　　千寻木兰馆。百尺芙蓉堂。落日低莲井。行云碍芰梁。流水桃花色。春洲杜若香。就阶犹不进。催来上伎床。

　　捣衣明月下。静夜秋风飘。锦石平砧面。莲房接杵腰。急节迎秋韵。新声入手调。寒衣须及早。将寄霍嫖姚。

　　出没看楼殿。间关望绮罗。翔禽逐节舞。流水赴弦歌。细管吹藂竹。新杯卷半荷。南宫冠盖下。日暮风尘多。

　　玉柙珠帘卷。金钩翠幔悬。荷香薰水殿。阁影入池莲。平沙临浦口。高柳对楼前。上桥还倚望。遥看采菱船。

　　高阁千寻跨。重檐百丈齐。云度三分近。花飞一倍低。吹箫迎白鹤。照镜舞山鸡。何劳愁日暮。未有夜乌啼。

　　河流值浅岸。敛辔暂经过。弓衣湿溅水。马足乱横波。半城斜出树。长林直枕河。今朝游侠客。不畏风尘多。

　　度桥犹徙倚。坐石未倾壶。浅草开长埒。行营绕细厨。沙洲两鹤迥。石路一松孤。自可寻丹灶。何劳忆酒垆。

　　上林春迳密。浮桥柳路长。龙媒逐细草。鹤氅映垂杨。水似桃花色。山如甲煎香。白石春泉上。谁能待月光。

　　白石春泉满。黄金新埒开。戚里车先度。兰池马即来。落花承舞席。春衫拭酒杯。行厨半路待。载妓一双回。

　　将军息边务。校尉罢从戎。池台临戚里。弦管入新丰。浮云随走马。明月逐弯弓。比来多射猎。唯有上林中。

　　三危上凤翼。九坂度龙鳞。路高山里树。云低马上人。悬岩泉溜响。深谷鸟声春。住马来相问。应知有姓秦。

　　聊开郁金屋。暂对芙蓉池。水光连岸动。花风合树吹。春杯犹杂泛。细果尚连枝。不畏歌声尽。先看筝柱欹。

　　洞灵开静室。云气满山斋。古松裁数树。盘根无半埋。爱静鱼争乐。依人鸟入怀。仲春徵隐士。蒲轮上计偕。

　　今朝好风日。园苑足芳菲。竹动蝉争散。莲摇鱼暂飞。面红新著酒。风晚细吹衣。跂石多时望。莲船始复归。

　　金鞍聚碛岸。玉舳泛中流。画鹢先防水。媒龙即负舟。沙城疑海气。石岸似江楼。崩槎时半没。坏舸或空浮。定是汾河上。戈船聊试游。

　　竟日会春台。芙蓉承酒杯。水流平涧下。山花满谷开。行云数番过。白鹤一双来。水影摇藂竹。林香动落梅。直上山头路。羊肠能几回。

　　【镜诗】

　　玉匣聊开镜。轻灰暂拭尘。光如一片水。影照两边人。月生无有桂。花闻不逐春。试挂淮南竹。堪能见四邻。

　　【梅花诗】

　　常年腊月半。已觉梅花阑。不信今春晚。俱来雪里看。树动悬冰落。枝高出手寒。早知觅不见。真悔著衣单。

　　【咏树诗】

　　交柯乍百顷。擢本或千寻。枫子留为式。桐孙待作琴。残核移桃种。空花植枣林。幽居对蒙密。蹊径转深沈。

　　【斗鸡诗】

　　开轩望平子。骤马看陈王。狸膏燻斗敌。芥粉壒春场。解翅莲花动。猜群锦臆张。

　　【应令诗】

　　望别非新馆。开舟即旧湾。浦喧征棹发。亭空送客还。路尘犹向水。征帆独背关。

　　【杏花诗】

　　春色方盈野。枝枝绽翠英。依稀暎树坞。烂熳开山城。好折待宾客。金盘衬红琼。

　　【赠周处士诗】

　　九丹开石室。三径没荒林。仙人翻可见。隐士更难寻。篱下黄花菊。丘中白雪琴。方欣松叶酒。自和游仙吟。

　　【寻周处士弘让诗】

　　试逐赤松游。披林对一丘。黎红大谷晚。桂白小山秋。石镜菱花发。桐门琴曲愁。泉飞疑度雨。云积似重楼。王孙若不去。山中定可留。

　　【集周公处连句诗】

　　市朝一朝变。兰艾本同焚。故人相借问。平生如所闻。

　　【寄徐陵诗】

　　故人倘思我。及此平生时。莫待山阳路。空闻吹笛悲。

　　【寄王琳诗】

　　玉关道路远。金陵信使疏。独下千行泪。开君万里书。

　　【奉和赵王诗】

　　花迳日相携。花林鸟未栖。比看中郎醉。堪闻乌夜啼。

　　【和刘仪同臻诗】

　　南登广陵岸。回首落星城。不言临旧浦。烽火照江明。

　　【和庾四诗】

　　离关一长望。别恨几重愁。无妨对春日。怀抱只言秋。

　　【和侃法师三绝诗】

　　秦关望楚路。灞岸想江潭。几人应落泪。看君马向南。

　　客游经岁月。羁旅故情多。近学衡阳雁。秋分俱渡河。

　　回首河堤望。眷眷嗟离绝。谁言旧国人。到在他乡别。

　　【送周尚书弘正诗】

　　交河望合浦。玄菟想朱鸢。共此无期别。知应复几年。

　　离期定已促。别泪转无从。惟愁郭门外。应足数株松。

　　【重别周尚书诗二首】

　　阳关万里道。不见一人归。唯有河边雁。秋来南向飞。

　　河桥两岸绝。横歧数路分。山川遥不见。怀袖远相闻。

　　【赠别诗】

　　藏啼留送别。拭泪强相参。谁言畜衫袖。长代手中浛。

　　【徐报使来止得一相见诗】

　　一面还千里。相思那得论。更寻终不见。无异桃花源。

　　【行途赋得四更应诏诗】

　　四更天欲曙。落月重关下。深谷暗藏人。欹松横碍马。

　　【和江中贾客诗】

　　五两开船头。长桥发新浦。悬知岸上人。遥振江中鼓。

　　【奉和平邺应诏诗】

　　天策引神兵。风飞扫邺城。陈云千里散。黄河一代清。

　　【送卫王南征诗】

　　望水初横阵。移营寇未降。风尘马足起。先暗广陵江。

　　【仙山诗二首】

　　金灶新和药。银台旧聚神。相看但莫怯。先师应识人。

　　石软如香飰。铅销似熟银。蓬莱暂近别。海水遂成尘。

　　【山斋诗】

　　石影横临水。山云半绕峰。遥想山中店。悬知春酒浓。

　　【野步诗】

　　值泉仍饮马。逢花即举杯。稍看城阙远。转见风云来。

　　【山中诗】

　　涧暗泉偏冷。岩深桂绝香。住中能不去。非独淮南王。

　　【闺怨诗】

　　明镜圆花发。空房故怨多。几年留织女。还应听渡河。

　　【和赵王看妓诗】

　　长思浣纱石。空想捣衣砧。临邛若有便。为说解琴心。

　　【看舞诗】

　　鸾回不假学。凤举自相关。到嫌衫袖广。恒长碍举鬟。

　　【听歌一绝寺】

　　协律新教罢。河阳始学归。但令闻一曲。馀声三日飞。

　　【暮秋野兴赋得倾壶酒诗】

　　刘伶正捉酒。中散欲弹琴。但使逢秋菊。何须就竹林。

　　【对酒诗】

　　数杯还已醉。风云不复知。唯有龙吟笛。桓伊能独吹。

　　【春日极饮诗】

　　槛前闻鸟啭。园里对花开。就中言不醉。红袖捧金杯。

　　【春望诗】

　　春望上春台。春窗四面开。落花何假拂。风吹会并来。

　　【新月诗】

　　郑环唯半出。秦钩本独悬。若交临酒影。堪言照弩弦。

　　【秋日诗】

　　苍茫望落景。羁旅对穷秋。赖有南园菊。残花足解愁。

　　【望渭水诗】

　　树似新亭岸。沙如龙尾湾。犹言吟暝浦。应有落帆还。

　　【尘镜诗】

　　明镜如明月。恒常置匣中。何须照两鬓。终是一秋蓬。

　　【和淮南公听琴闻弦断诗】

　　嗣宗看月夜。中散对行云。一弦虽独韵。犹足动文君。

　　【弄琴诗二首】

　　雉飞催晚别。乌啼惊夜眠。若交新曲变。惟须促一弦。

　　不见石城乐。惟闻乌噪林。新声逐弦转。应得动春心。

　　【咏羽扇诗】

　　摇风碎朝翮。拂汗落毛衣。定似回谿路。将军垂翅归。

　　【题结线袋子诗】

　　交丝结龙凤。镂彩织云霞。一寸同心缕。千年长命花。

　　【赋得鸾台诗】

　　九成吹玉琯。百尺上瑶台。能将秦女去。终是凤凰来。

　　【赋得集池雁诗】

　　逢风时迥度。逐侣乍争飞。犹忆方塘水。今秋已复归。

　　【咏雁诗】

　　南思洞庭水。北想雁门关。稻粱俱可恋。飞去复飞还。

　　【忽见槟榔诗】

　　绿房千子熟。紫穗百花开。莫言行万里。曾经相识来。

　　【赋得荷诗】

　　秋衣行欲制。风盖渐应欹。若有千年蔡。须巢但见随。

　　【移树诗】

　　酒泉移赤柰。河阳徙石榴。虽言有千树。何处似封侯。

　　【奉梨诗】

　　接枝秋转脆。含情落更香。擎置仙人掌。应添瑞露浆。

　　【伤往诗二首】

　　见月长垂泪。看花定敛眉。从今一别后。知作几年悲。

　　镜尘言苦厚。虫丝定几重。还是临窗月。今秋迥照松。

　　【春日离合诗二首】

　　秦青初变曲。未有逐琴心。明年花树下。月月来相寻。

　　田家足闲暇。士友暂流连。三春竹叶酒。一曲鹍鸡弦。

　　【和回文诗】

　　旱莲生竭镬。嫩菊养秋邻。满池留浴鸟。分桥上戏人。

　　【问疾封中录诗】

　　形骸违学宦。狭巷幸为闲。虹回或有雨。云合又含寒。横湖韵鹤下。回溪狭猿还。怀贤为荣卫。和缓惠绮纨。

　　【示封中录诗二首】

　　贵馆居金谷。关扃隔藁街。冀君见果顾。郊间光景佳。

　　高阶既激涧。广阁更交柯。葛巾久乖角。菊迳简经过。

　　【秋夜望单飞雁诗】

　　失群寒雁声可怜。夜半单飞在月边。无奈人心复有忆。今暝将渠俱不眠。

　　【代人伤往诗二首】

　　青田松上一黄鹤。相思树下两鸳鸯。无事交渠更相失。不及从来莫作双。

　　杂树本唯金谷苑。诸花旧满洛阳城。正是古来歌舞处。今日看时无地行。

　　孟康〈《诗纪》云。《初学记》云隋康孟。然隋无赵王。故列於此。〉

　　【咏日应赵王教诗】

　　金乌升晓气。玉槛漾晨曦。先泛扶桑海。返照若华池。洛浦全开镜。衡山半隐规。相欢承爱景。共惜寸阴移。

　　徐谦

　　【短歌行二首】

　　穷通皆是运。荣辱岂关身。不愿门前客。看时逢故人。意气青云里。爽朗烟霞外。不羡一囊钱。）惟重心襟会。

　　【杂歌谣辞】

　　【周初童谣】

　　

　　白杨树头金鸡鸣。秪有阿舅无外甥。

　　【玉浆泉谣】

　　

　　我有丹阳。山出玉浆。济我民夷。神乌来翔。

　　【蜀中为于仲文语】

　　

　　明断无双有于公。不避强御有次武。

　　【时人为裴诹柳虬语】

　　

　　经府裴诹。南省柳虬。

　　【诸生为吕思礼语】

　　

　　讲书论易。其锋难敌。

　　【周地图记引语】

　　

　　南山瀑布。非朝即暮。  
　 



　　【郊庙歌辞】

　　庾信

　　【周祀圜丘歌十二首】

　　

　　【昭夏】

　　重阳禋祀。大报天。丙午封坛。肃且圜。孤竹之管。云和弦。神光未下。风肃然。王城七里。通天台。紫微斜照。影徘徊。连珠合璧。重光来。天策暂转。钩陈开。

　　【皇夏】

　　旌回外壝。跸静郊门。千乘按辔。万骑云屯。藉茅无咎。扫地唯尊。揖让展礼。衡璜节步。星汉就列。风云相顾。取法于天。降其永祚。

　　【昭夏】

　　日至大礼。丰牺上辰。牲牢修牧。茧栗毛纯。俎豆斯立。陶匏以陈。大报反命。居阳兆日。六变鼓钟。三和琴瑟。俎奇豆偶。惟诚惟质。

　　【昭夏】

　　员玉已奠。苍币斯陈。瑞形成象。璧气含春。礼从天数。智总圜神。为祈为祀。至敬咸遵。

　　【皇夏】

　　七里是仰。八陛有凭。就阳之位。如日之升。思虔肃肃。致敬绳绳。祝史陈信。玄象斯格。惟类之典。惟灵之泽。幽显对扬。人神咫尺。

　　【云门舞】

　　献以诚。郁以清。山罍举。沈齐倾。惟尚飨。洽皇情。降景福。通神明。

　　【云门舞】

　　长丘远历。大电遥源。弓藏高陇。鼎没寒门。人生于祖。物本于天。奠神配德。迄用康年。

　　【登歌】

　　岁之祥。国之阳。苍灵敬。翠云长。象为饰。龙为章。乘长日。坯蛰户。烈云汉。迎风雨。六吕歌。云门舞。省涤濯。奠牲牷。郁金酒。凤凰樽。回天眷。顾中原。

　　【皇夏】

　　国命在礼。君命在天。陈诚惟肃。饮福惟虔。洽斯百礼。福以千年。钩陈掩映。天驷徘徊。凋禾饰斝。翠羽承罍。受斯茂祉。从天之来。

　　【雍乐】

　　礼将毕。乐将阑。回日辔。动天关。翠凤摇。和鸾响。五云飞。三步上。风为驭。雷为车。无辙迹。有烟霞。畅皇情。休灵命。雨留甘。云馀庆。

　　【皇夏】

　　六典联事。九司咸则。率由旧章。于焉允塞。掌礼移次。燔柴在焉。烟升玉帛。气敛牲牷。休气馨香。膋芳昭晰。翼翼虔心。明明上彻。

　　【皇夏】

　　玉帛礼毕。神人事分。严承乃眷。瞻仰回云。辇路千门。王城九轨。式道移候。司方回指。得一惟清。於万斯宁。受兹景命。于天告成。

　　【周祀方泽歌四首】

　　【昭夏】

　　报功阴泽。展礼玄郊。平琮镇瑞。方鼎升庖。调歌丝竹。缩酒江茅。声舒钟鼓。器质陶匏。列燿秀华。凝芳都荔。川泽茂祉。丘陵谷卫。云饰山罍。兰浮泛齐。日至之礼。歆兹大祭。

　　【昭夏】

　　曰若厚载。钦明方泽。敢以敬恭。陈之玉帛。德包含养。功藏灵迹。斯箱既千。子孙则百。

　　【登歌】

　　质明孝敬。求阴顺阳。坛有四陛。琮分八方。牲牷荡涤。萧合馨香。和銮戾止。振鹭来翔。威仪简简。钟鼓喤々。声和孤竹。韵入空桑。封中云气。坎上神光。下元之主。功深盖藏。

　　【皇夏】

　　司筵撤席。掌礼移次。回顾封坛。恭临坎位。瘗玉埋俎。藏芬敛气。是曰就幽。成斯地意。

　　【周祀五帝歌十二首】

　　【皇夏】

　　嘉玉惟芳。嘉币惟量。成形惟礼。禀色随方。神班其次。岁礼惟常。威仪抑抑。率由旧章。

　　【皇夏】

　　惟令之月。惟嘉之辰。司坛宿设。掌史诚陈。敢用明礼。言功上神。钩陈旦辟。阊阖朝分。旒垂象冕。乐奏山云。将回霆策。暂转天文。五运周环。四时代序。鳞次玉帛。循回樽俎。神其降之。介福斯许。

　　【青帝云门舞】

　　甲在日。鸟中星。礼东后。奠苍灵。树春旗。命青史。候雁还。东风起。歌木德。舞震宫。泗滨石。龙门桐。孟之月。阳之天。亿斯庆。兆斯年。

　　【配帝舞】

　　帝出于震。苍德於神。其明在日。其位居春。劳以定国。功以施人。言从配祀。近取诸身。

　　【赤帝云门舞】

　　招摇指午。对南宫。日月相会。实沈中。离光布政。动温气。纯阳之月。乐炎精。赤雀丹书。飞送迎。朱弦绛鼓。罄虔城。万物含养。各长生。

　　【配帝舞】

　　以炎为政。以火为官。位司南陆。享配离坛。三和实俎。百味浮兰。神其茂豫。天步艰难。

　　【黄帝云门舞】

　　三光仪表正。四气风云同。戊已行初历。黄钟始变宫。平琮礼内镇。阴管奏司中。斋坛芝晔晔。清野桂冯冯。夕牢芬六鼎。安歌韵八风。神光乃超忽。嘉气恒葱葱。

　　【配帝舞】

　　四时咸一德。五气或同论。犹吹凤凰管。尚对梧桐园。器圜居土厚。位总配神尊。始知今奏乐。还用我云门。

　　【白帝云门舞】

　　肃灵兑景。承配秋坛。云高火落。露白蝉寒。帝律登年。金精行令。瑞兽霜耀。祥禽雪映。司藏肃杀。万空咸宜。厥田上上。收功在斯。

　　【配帝舞】

　　金行秋令。白帝朱宣。司正五雉。歌庸九川。执文之德。对越彼天。介以福祉。君子万年。

　　【黑帝云门舞】

　　北辰为政玄坛。北陆之祀员官。宿设玄璜浴兰。坎德阴风御寒。次律将回穷纪。微阳欲动细泉。管犹调於阴竹。声未入於春弦。待归馀於送历。方履庆於斯年。

　　【配帝舞】

　　地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。

　　【周宗庙歌十二首】

　　【皇夏】

　　肃肃清庙。岩岩寝门。欹器防满。金人戒言。应朄悬鼓。崇牙树羽。阶变升歌。庭纷象舞。闲安象设。缉熙清奠。春鲔初登。新萍先荐。亻爱然入室。俨乎在位。凄怆履之。非寒之谓。

　　【昭夏】

　　永维祖武。潜庆灵长。龙图革命。凤历归昌。功移上墋。德耀中阳。清庙肃肃。猛虡煌煌。曲高大夏。声和盛唐。牲牷荡涤。萧合馨香。和銮戾止。振鹭来翔。永敷万国。是则四方。

　　【皇夏】

　　年祥辨日。上协龟言。奉酎承列。来庭骏奔。雕禾饰斝。翠羽承樽。敬殚如此。恭惟执燔。

　　【皇夏】

　　庆绪千重秀。鸿源万里长。无时犹戢翼。有道故韬光。盛德必有后。仁义终克昌。明星初肇庆。大电久呈祥。

　　【皇夏】

　　克昌光上烈。基圣穆西藩。崇仁高涉渭。积德被居原。帝图张往迹。王业茂前尊。重芬德阳庙。罍庆寿陵园。百灵光祖武。千年福孝孙。

　　【皇夏】

　　雄图属天造。宏略遇群飞。风云犹听命。龙跃遂乘机。百二当天险。三分拒乐推。函谷风尘散。河阳氛雾晞。济弱沦风起。扶危颓运归。地纽崩还正。天枢落更追。原祠乍超忽。毕陇或绵微。终封三尺剑。长卷一戎衣。

　　【皇夏】

　　月灵兴庆。沙祥发源。功参禹迹。德赞龙汀。言容典礼。褕狄徽章。化形温德。令问昭阳。日月不居。岁时晼晚。瑞云缠心。閟官惟远。

　　【皇夏】

　　龙图基化德。天步属艰难。讴歌还受瑞。揖让乃登坛。升舆芒刺重。入位据关寒。卷舒云泛滥。游扬日浸微。出差了终无反。居桐竟不归。祀夏今惟旧。尊灵谥更追。

　　【皇夏】

　　若水逢降君。穷桑属惟政。不哉驭帝箓。郁矣当天命。方定五云官。先齐八风令。文昌气似珠。太史河如镜。南宫学已开。东观书还聚。文辞金石韵。毫翰风飙竖。清室桂冯冯。齐房芝诩诩。宁思玉管笛。空见灵衣舞。

　　【皇夏】

　　南河吐云气。北斗降星辰。百灵咸仰德。千年一圣人。书成紫微动。律定凤凰驯。六军命西土。甲子陈东邻。戎衣此一定。万里更无尘。烟云同五色。日月并重轮。流沙既四静。蟠木又东臣。凯乐闻朱雁。铙歌见白麟。今为六代祀。还得九疑宾。

　　【皇夏】

　　礼殚裸献。乐极休成。长离前掞。宗祀文明。缩酌浮兰。澄罍合畅。磬折礼容。旋回灵贶。受厘撤俎。饮福移樽。惟光惟烈。《文子》文孙。

　　【皇夏】

　　庭阕四始。筵终三荐。顾步阶墀。徘徊馀奠。六龙矫首。七萃警途。鼓移行漏。风转相乌。翼翼从事。绵绵四时。惟神降嘏。永言保之。

　　【周大祫歌二首】

　　【昭夏】

　　律在夹钟。服居苍衮。杳杳清思。绵绵长远。就祭于合。班神于本。来庭有序。助祭有章。乐舞六代。宾歌二王。和铃以节。鞗革斯锵。齐宫馔玉。郁斝浮金。洞庭钟鼓。龙门瑟琴。其乐已变。惟神是临。

　　【登歌】

　　神惟显思。不言而令。玉帛之礼。敢陈庄敬。奉如弗胜。荐如受命。交於神明。悫于言行。

　　【燕射歌辞】

　　【周五声调曲二十四首】

　　

　　【宫调曲五首】

　　气离清浊割。元开天地分。三才初辨正。六位始成文。继天爰立长。安民乃树君。其明广如日。其泽厚如云。惟昔我文祖。拨乱拒讴歌。三分未抚运。八百不陵河。礼敷天下信。乐正神人和。风尘行息警。江海欲无波。

　　我皇承下武。革命在君临。应图当舜玉。嗣德受尧琴。沈首多推运。阳城有让心。就日先知远。观渊早见深。玄精实委御。苍正乃皆平。履端朝万国。年祥庆百灵。玉帛咸观礼。华戎各在庭。凤响中夷则。天文正玉衡。皇基自天保。万物乃由庚。

　　握衡平地纪。观象正天枢。祺祥钟赤县。灵瑞炳皇都。更受昭华玉。还披兰叶图。金波来白兔。弱木下苍乌。玉斗调元协。金沙富国租。青丘还扰圃。丹穴更巢梧。安乐新成庆。长生百福符。

　　明明九族序。穆穆四门宾。阴陵朝北附。蟠木引东臣。涧途求版筑。溪源取钓纶。多士归贤戚。维城属茂亲。贵位连南斗。高荣据北辰。迎时乃推策。司职且班神。日月之所照。霜露之所均。永从文轨一。长无外户人。

　　郁盘舒栋宇。峥嵘侔大壮。拱木诏林卫。全模徵梓匠。千栌绮翼浮。百栱长虹抗。北去邯郸道。南来偃师望。龙首载文。云楣承武帐。居者非求隘。卑宫岂难尚。壮丽天下观。是以从萧相。

　　【变宫调二首】

　　帝游光出震。君明擅在离。岩廊惟眷顾。钦若尚无为。龙穴非难附。鸾巢欲可窥。具茨应不远。汾阳宁足随。烝民播植重。沟洫劬劳多。桑林还注雨。积石遂开河。明徵逢永命。平秩值年和。更有薰风曲。方闻晨露歌。

　　移风广轩历。崇德盛唐年。成文兴大雅。出豫动钧天。黄钟六律正。阊阖八风宣。孤竹调阳管。空桑节雅弦。舞林鸾更下。歌山凤欲前。闻音能辨俗。听曲乃思贤。感物观治乱。心恒防未然。君子得其道。大平何有焉。

　　【商调曲四首】

　　君以宫唱。宽大而谟明。臣以商应。闻义则可行。有熊为政。访道于容成。殷汤受命。委任于阿衡。忠其敬事。有罪不逃刑。诵其箴谏。言之无隐情。有刚有断。四方可以宁。既颂既雅。天下乃升平。专精一致。金石为之开。动其两心。妻子恩情乖。苟利社稷。无有不尽怀。昊天降佑。元首唯康哉。

　　百川俱会。大海所以深。群材既聚。故能成邓林。猛虎在山。百兽莫敢侵。忠臣处国。天下无异心。昔我文祖。执心且危虑。驱剪豺狼。经营此天步。今我受命。又无敢逸豫。惟尔弼谐。各可知竞惧。

　　礼乐既正。神人所以和。玉帛有序。志欲静干戈。各分符瑞。俱誓裂山河。今日相乐。对酒且当歌。道德以喻。听撞钟之声。神奸不若。观铸鼎之形。丰宫既朝。诸侯於是穆。岐阳或狩。淮夷自此平。

　　若涉大川。言凭於舟楫。如和鼎实。有寄於盐梅。君臣一体。可以静氛埃。得人则治。何世无奇才。

　　风力是举。而台阶序平。重黎既登。而天地位成。功无与让。铭太常之旌。世不失职。受骍毛之盟。辑瑞班瑞。穆穆於尧门。惟翰惟屏。膴膴於周原。功成而治。定礼乐斯存。复子而明。辟姬旦何言。

　　【角调曲二首】

　　止戈见於绝辔之野。称伐闻於丹水之征。信义俱存乃先忘食。五材并用谁能去兵。虽圣人之大宝曰位。实天地之大德曰生。泾渭同流清浊异能。琴瑟并御雅郑殊声。扰扰烝人声教不一。茫茫禹迹车轨未并。志在四海而尚恭俭。心包宇宙而无骄盈。言而无文行之不远。义而无立勤则无成。恻隐其心训以慈惠。流宥其过哀矜典刑。

　　匡赞之士或从渔钓。云雨之才乍叹幽谷。寻芳者追深径之兰。识韵者探穷山之竹。克明其德贡以三事。树之风声言于九牧。协用五纪风若从事。农用八政甘作其谷。殊风共轨见之周南。异亩同颖闻之康叔。祁寒暑雨是无胥怨。天覆云油滋焉渗漉。幸无谢上古之淳人。庶可以封之於比屋。

　　【徵调曲六首】

　　乾坤以含养覆载。日月以贞明照临。达人以四海为务。明君以百姓为心。水波澜者源必远。树扶疏者根必深。云雨取施无不洽。廊庙求才多所在。

　　淳风布政常无欲。至道防人能变俗。求仁义急於水火。用礼让多于菽粟。屈轶无佞人可指。獬豸无繁刑可触。王道荡荡用无为。天下四人谁不足。

　　圣人千年始一生。黄河千年始一清。摄提以之而从纪。玉烛於是而文明。东南可以补地阙。西北可以正天倾。浮鼋则东海可厉。运锸则南山可平。众仙就朝于瑶水。群帝受享於明庭。怀和则韎任并奏，功烈则钟鼎俱铭。

　　三光以记物成形。四时以裁成正位。雷风大山岳之响。寒暑通阴阳之气。武功则六合攸同。文教则二仪经纬。有道则咸浴其德。好生则各繁其类。白日经天中则移。明月横汉而亏。能亏能缺既无为。虽盈虽满则不危。开信义以为苑囿。立道德以为城池。周监二代所损益。郁郁乎文其可知。庖牺之亲临佃渔。神农之躬秉耕稼。汤则救旱而忧勤。禹则正冠而无暇。草上之风无不偃。君子之甿知可化。将欲比德于三皇。未始追踪于五霸。

　　纤纤不绝林薄成。涓涓不止江河生。事之毫发无谓轻。虑远错防微乃不倾。云官乃垂拱大君。凤历唯钦明元首。类上帝而禋六宗。望山川而朝群后。地镜则山泽俱开。《河图》则鱼龙合负。我之天纲莫不该。阊阖九关天门开。卿相则风云玄感。匡赞则星辰下来。既兴周室之三圣。乃举唐朝之八才。莘臣参谋於左相。大老教政於中台。其宜作则於明哲。故无崇信於奸回。

　　正阳和气万类繁。君王道合天地尊。黎人耕植於义圃。君子翱翔於礼园。落其实者其树。饮其流者怀其源。咎繇为谋不仁远。士会为政群盗奔。克宽则昆虫内向。彰信则殊俗宅心。浮桥有月支抱马。上苑有乌孙学琴。赤玉则南海输赆。白环则西山献琛。无劳凿空於大夏。不待蹶角於蹛林。

　　【羽调曲五首】

　　树君所以牧人。立法所以静乱。首恶既其南巢。元凶于是北窜。居休气而四塞。在光华而两旦。是以雨施作解。是以风行惟涣。周之文武洪基。光宅天下文思。千载克圣咸熙。七百在我应期。实昊天有成命。惟四方其训之。

　　运平后亲之俗。时乱先疏之雄。逾桂林而驱象。济弱水而承鸿。既浮干吕之气。还吹入律之风。钱则都内贯朽。仓则常平粟红。火中乃寒乃暑。年和一风一雨。听钟磬念封疆。闻笙竽思蓄聚。瑶琨筱既从。怪石铅松即序。长乐善马成厩。水衡黄金为府。

　　百川乃宗巨海。众星是仰北辰。九州攸同禹迹。四海合德尧臣。朝阳栖于鸣凤。灵畤牧于般麟。云玉叶而五色。月金波而两轮。凉风迎时北狩。小暑戒节南巡。山无藏於紫玉。地不爱於黄银。虽南征而北怨。实西略而东宾。既永清於四海。终有庆於一人。

　　定律零陵玉管。调钟始平铜尺。龙门之下孤桐。泗水之滨鸣石。河灵于是让珪。山精所以奉璧。涤九川而赋税。乘三危而纳锡。北里之禾六穗。江淮之茅三脊。可以玉检封禅。可以金绳探册。终永保於鸿名。足扬光於载籍。

　　太上之有立德。其次之谓立言。树善滋于务本。除恶穷於塞源。冲深其智则厚。昭明其道乃尊。仁义之财不匮。忠信之礼无繁。动天无有不届。唯时无幽不彻。作德心逸日休。作伪心劳日拙。自非刚克掩义。无所离于剿绝。  
　 


　　◎释氏

　　释亡名

　　〈亡名。俗姓宋。名阙。南郡人。事梁元帝。深见礼待。梁亡。远客岷蜀。有集十卷。〉

　　【五苦诗】

　　【生苦】

　　可患身为患。生将忧共生。心神恒独苦。宠辱横相惊。朝光非久照。夜独几时明。终成一聚土。强觅千年名。

　　【老苦】

　　少日欣日益。老至苦年侵。红颜既罢艳。白发宁久吟。阶庭唯仰杖。朝府不胜簪。甘肥与妖丽。徒有壮时心。

　　【病苦】

　　拔剑平四海。横戈却万夫。一朝床枕上。回转仰人扶。壮色随肌减。呻吟与痛俱。绮罗虽满目。愁眉独向隅。

　　【死苦】

　　可惜凌云气。忽随朝露终。长辞白日下。独入黄泉中。池台既已没。坟陇向应空。唯当松柏里。千年恒劲风。

　　【爱离】

　　谁忍心中爱。分为别后思。几时相握手。呜噎不能辞。虽言万里隔。犹有望还期。如何九泉下。更无相见时。

　　【五盛阴诗】

　　

　　先去非长别。后来非久亲。新坟将旧冢。）相次似鱼鳞。茂陵谁辨汉。骊山讵识秦。千年与昨日。一种并成尘。定知今世土。还是昔时人。焉能取他骨。复持埋我身。

　　无名法师〈或即是释亡名。〉

　　【过徐君墓诗】

　　延陵上国返。枉道访徐公。死生命忽异。欢娱意不同。始往邙山北。聊践平陵东。徒解千金剑。终恨九泉空。日尽荒郊外。烟生松柏中。何言愁寂寞。日暮白杨风。

　　尚法师

　　【饮马长城窟】

　　长城征马度。横行且劳群。入冰穿冻水。饮浪聚流文。澄鞍如渍月。照景若流云。别有长松气。自解逐将军。

　　◎仙道

　　无名氏

　　【青帝歌】

　　东望重拜手。苍帝玉皇君。灵风鼓橐签。育物布元春。云龙辔严驾。玉衡拥琼轮。枯萌泛沾及。大惠无不均。万仙歌以道。委曲戒天人。心根迷自固。拱跽戴鸿仁。

　　【白帝歌】

　　六甲抱金关。七政守灵坛。流铃掷化火。威剑巨龙蟠。恳彼素灵真。明宪孰敢干。束制妖鬼魔。凛落霄风寒。沴气既已息。万天俄而安。真俦荷太庇。抵颡相歌让。

　　【赤帝歌】

　　太景开玉枢。洞堂启金除。骞林荫瑶砌。丹鸾踏琼株。宝房名曲丽。明珰神所居。飞游豁云上经大法作飞。道。引目盻真都。天日永不息。重烟锁青庐。太上敕印开。帕几罗简书。裨风树玄化。殷辛谅有馀。

　　【黑帝歌】

　　无质统有物。渊兮上帝心。不启不发道。蕴妙化机深。恐尔漏未尽。阴想忽侵淫。转轮无涯波。苦道相迷寻。万年常谨约。一旦自湮沉。无冲落鬼境。殃遣不可任。

　　【黄帝歌】

　　黄天拱中宸。控驾玉化根。翘机贯亿历。洞朗辟四门。大有混皇真。糺制星宿魂。非帝道不运。有方赖之存。威忿即霜秋。和预为阳春。生成握元纪。仰荷戴无垠。

　　【金章太守章】

　　大魔乘空发。万精骇神庭。托化谣歌章。随变入无名。嚣气何纷纷。秽道当涂生。云中舍朱宫。北帝踊神兵。鼓洋自知道。玄运来相征。上景御飞辔。迅驾检云营。促校北帝录。收执群魔名。豁落张天罗。放威掷流铃。金真辅空洞。玉光焕八冥。金玄守上宫。神虎戮天精。剪灭万妖气。亿亿悉齐平。上承九天信。啸命靡不倾。招真究三洞。慧诵朗自清。八道望玄。七转纬天经。混合第一真。拔度七祖程。消灭五苦根。反魂更受荣。金光曜寂室。神仙自然生。香华散玉宇。烟气彻玉京。帝遣徘徊辇。三元降绿軿。迅驾腾九玄。朝我玉皇庭。

　　【步虚辞十首】

　　稽首礼太上。烧香归虚无。流明随我回。法轮亦三周。玄愿四大兴。灵庆及王侯。七祖生天堂。煌煌曜景敷。啸歌观大漠。天乐适我娱。斋馨无上德。下仙不与俦。妙想明玄觉。诜诜乘虚游。

　　旋行蹑云纲。乘虚步玄纪。吟咏帝一尊。百关自调理。俯命八海童。仰携高仙子。诸天散香华。翛然灵风起。宿愿定命根。故致高标拟。欢乐太上前。万劫犹未始。

　　嵯峨玄都上。十方宗皇一。苕苕天宝台。光明焰流日。炜烨玉林华。粲曜珠实。常念餐元精。炼液固形质。金光散紫微。窈窕大乘逸。

　　俯仰存太上。华景秀丹田。左顾提郁仪。右盼携结璘。六度冠梵行。道德随日新。宿命积福应。闻经若玉亲。天挺超世才。乐诵希微篇。冲虚太和炁。吐纳流霞津。胎息静百关。寥寥究三便。泥丸洞明景。遂成金华仙。魔王教授事。故能朝诸天。皆从斋戒起。累功结宿缘。飞行凌太虚。提携高上人。

　　控辔适十方。旋憩玄景阿。仰观劫刃台。俯盻紫云罗。逍遥太上京。相与坐莲华。积学为真人。恬然荣卫和。永享无期寿。万椿奚足多。

　　大道师玄寂。昇仙友无英。公子度灵符。太一奉洞章。舍利曜金姿。龙驾欻来迎。天尊盻云舆。飘飘乘虚翔。香花若飞雪。纷蔼茂玄梁。头脑礼金阙。携手邀玉京。

　　骞树圆景园。焕烂七宝林。夭兽三百名。师子巨万寻。飞龙踯躅吟。神凤应节鸣。灵风扇奇华。清香散人衿，自无高仙才。焉能耽此心。

　　严我九龙驾。乘虚以逍遥。八天如指掌。六合何足辽。众仙诵洞玄。太上唱清谣。香花随风散。玉音成紫霄。五苦一时迸。八难顺经寥。妙哉灵宝圃。兴此大法桥。

　　天真帝一宫。蔼蔼冠耀灵。流焕法轮网。旋空入无形。虚皇拊云璈。众真诵洞经。高仙凛手赞。弥劫保利贞。

　　至真无所待。时或辔飞龙。长斋会玄都。鸣玉叩琼钟。十华诸仙集。紫烟结成宫。宝盖罗太上。真人把芙蓉。散花陈我愿。握节徵魔王。法鼓会群仙。灵唱弥不同。无可无不可。思与希微通。

　　【三徒五苦辞】

　　三才及万物。倚伏各有龄。终始待劫数。福尽天地倾。往反於五道。苦哉更死生。辗转三徒中。去来与祸并。

　　大贤慎兹诫。忍性念割情。愚夫不信法。罪痛常自婴。吾念世无己。今故重告明。若欲度斯患。归命太上经。

　　罪福不由他。谅自发尔声。大贤故闭口。欲绝诸恶缘。灭念归兼至。倚伏待长泯。弘道以安世。终当见正真。

　　淫嫉为祸首。灭身之至患。含养如此害。岂是道所安。知恶而不革。恐必致夭残。怀毒日斋直。令我发长叹。

　　宿命有信然。弱丧谓之无。皆欲眼前见。过目即言悠。大贤明道教。惨慼愍顽夫。依依念子苦。勤勤令我忧。

　　人命以消尽。亦犹膏中火。四大暂相寓。五物权时假。盛年当勤学。趣求存告我。福尽身神散。冥冥地狱下。上圣畏是故。寻道度斯福。

　　学仙行为急。奉戒制情心。虚夷正气居。仙圣处相寻。若不信《法言》。胡为栖山林。大贤乐经戒。受之为身宝。就学常苦晚。治身恨不早。比当披幽责。倏欻年已老。执卷吸尔极。将更死痛恼。吾故及弱龄。弃世以学道。

　　【碧落空歌】

　　妙哉元始道。大梵敷真文。上开龙汉劫。焕烂光彩分。三十二天书。五老赤字传。垂慈度生死。郁勃吐祥云。中有长命诀。植芽炼飞仙。开函发玄奥。稽首生精勤。仰思高灵降。乘气归三清。

　　【魔王歌章】

　　梵行冠太罗。淳风抗玄纪。无形有常存。观世翻然理。屡践不终劫。探幽度生死。三乘通便路。清虚无尘滓。长夜对一魂。地狱五苦解。剑树不摇条。刀上不伤体。门有浩劫翁。地无夭年子。今日庆斯会。诸天并欢喜。不胜情欣悦。高唱稽首礼。

　　【第一欲界飞空之音】

　　人道渺渺仙道莽莽。鬼道乐兮当人生门。天道贵生鬼道贵终。仙道常自吉。鬼道常自凶。

　　高上清灵爽。悲歌朗太空。唯愿仙道成。不欲人道穷。北都泉曲府。中有万鬼群。但欲遏人筭。断绝人命门。阿人歌洞章。北摄北罗鄷。束送妖灵鬼。斩馘六鬼锋。诸天炁荡荡。我道日兴隆。

　　【第二色界魔王之章】

　　落落高照明炁四骞。梵行诸天周回十方。无量大神皆由我身。我有洞章万遍成仙。仙道贵度鬼道相连。天地眇莽秽气氛氛。三界乐兮过之常存。身入我界体入自然。此时乐兮薄由我恩。

　　龙汉荡荡何能别真。我界难度故作洞文。变化飞空以试尔身。成败懈退度者几人。笑而不度故为歌音。

　　【第三无色界魔王歌】

　　三界之上眇眇大罗。上无色根云层峨峨。唯有元始浩劫之象。部制我界统乘玄都。有过我界身入玉虚。我位上王匡御众魔。

　　空中万变秽气纷葩。保真者少迷惑者多。仙道难固鬼道易邪。人道者心谅不由他。仙道贵实人道贵华。尔不乐仙道。三界那得过。其欲转五道。我当复奈何。  
　 



　　沈炯

　　〈炯。字初明。一作礼明。吴兴吴康人。仕梁为王国常侍、尚书左民侍郎、尚书左丞。出补吴令。为侯景将宋子仙所获。子仙败。归王僧辩。元帝徵为给事黄门侍郎。江陵陷。入西魏。绍泰中。归国。除司农卿。迁御史中丞。陈受禅。加通直散骑常侍。文帝即位。解中丞。加明威将军。天嘉二年。遣归收兵吴中。卒。年五十九。有前集七卷。后集十三卷。〉

　　【长安少年行】

　　长安好少年。骢马铁连钱。陈王装脑勒。晋后铸金鞭。步摇如飞燕。宝剑似舒莲。去来新市侧。遨游大道边。道边一老翁。颜鬓如衰蓬。自言居汉世。少小见豪雄。五侯俱拜爵。七贵各论功。建章通北阙。复道度南宫。太后居长乐。天子出回中。玉辇迎飞燕。金山赏邓通。一朝复一日。忽见朝市空。扶桑无复海。昆山倒向东。少年何假问。穨龄值福终。子孙冥灭尽。乡闾复不同。泪尽眼方暗。髀伤耳自聋。杖策寻遗老。歌啸咏悲翁。遭随各有遇。非敢访童蒙。

　　【独酌谣】

　　独酌谣。独酌独长谣。智者不我顾。愚夫余未要。不愚复不智。谁当余见招。所以成独酌。一酌倾一瓢。生涯本漫漫。神理暂超超。再酌矜许史。三酌傲松乔。频烦四五酌。不觉凌丹霄。倏尔厌五鼎。俄然贱九韶。鼓殇无异葬。夷跖可同朝。龙蠖非不屈。鹏鷃但逍遥。寄语号呶侣。无乃太尘嚣。

　　【从驾送军诗】

　　惟尧称乃武。轩后号神兵。吊民资智勇。治乱属师贞。我群膺宝业。历驾视前英。蒲海方无浪。夷山未有平。星光下结旆。剑气上舒精。云开万里彻。日丽晨川明。抚鼓山灵应。诏跸水祗惊。

　　【望郢州城诗】

　　魂兮何处返。非死复非仙。坐柯如昨日。石合未淹年。历阳顿成浦。东海果为田。空忆扶风咏。谁见岘山传。世变才良改。时移民物迁。悲哉孙骠骑。悠悠哭彼天。

　　【长安还至方山怆然自伤诗】

　　秦军坑赵卒。遂有一人生。虽还旧乡里。危心曾未平。淮源比桐柏。方山似削成。犹疑屯虏骑。尚畏值胡兵。空村馀拱木。废邑有颓城。旧识既已尽。新知皆异名。百年三万日。处处此伤情。

　　【离合诗赠江藻】

　　开门枕芳野。井上发红桃。林中藤茑秀。木末风云高。屋室何寥廓。至士隐蓬蒿。故知人外赏。文酒易陶陶。友朋足谐晤。又此盛诗骚。朗月同携手。良景共含毫。栾巴有妙术。言是神仙曹。百年肆偃仰。一理讵相劳。

　　【建除诗】

　　建章连凤阙。蔼蔼入云烟。除庭发槐柳。冠剑似神仙。满衢飞玉轪。夹道跃金鞭。平明尘雾合。薄暮风云骞。定交太学里。射策云台边。执事一朝谬。朝市忽崩迁。破家徒狥国。力弱不扶颠。危机空履虎。击恶岂如鹯。成师凿门去。败绩裹尸旋。收魂不入斗。抱景问穹玄。开颜何所说。空忆平生前。闭门穷巷里静扫咏归田。

　　【六府诗】

　　水广南山暗。杖策出蓬门。火炬村前发。林烟树下昏。金花散黄蕊。蕙草杂芳荪。木兰露渐落。山芝风屡翻。土高行已冒。抱瓮忆中园。谷城定若近。当终黄石言。

　　【八音诗】

　　金屋贮阿娇。楼阁起迢迢。石头足年少。大道跨河桥。丝桐无缓节。罗绮自飘飘。竹烟生薄晚。花色乱春朝。匏瓜讵无匹。神女嫁苏韶。土地多妍冶。乡里足尘嚣。革年未相识。声论动风飙。木桃堪底用。寄以答琼瑶。

　　【六甲诗】

　　甲拆开众果。万物具敷荣。乙飞上危幕。雀乳出空城。丙魏旧勋业。申韩事刑名。丁翼陈诗罢。公绥作赋成。戊巢花已秀。满塘草自生。已乃忘怀客。荣乐尚关情。庚庚闻鸟啭。肃肃望凫征。辛酸多悯恻。寂寞少逢迎。壬蒸怀太古。覆妙伫无名。癸巳空施位。讵以召幽贞。

　　【十二属诗】

　　鼠迹生尘案。牛羊暮下来。虎啸坐空谷。兔月向窗开。龙隰远青翠。蛇柳近徘徊。马兰方远摘。羊负始春栽。猴栗羞芳果。鸡跖引清杯。狗其怀物外。猪蠡窅悠哉。

　　【从游天中寺应令诗】

　　福界新开划。名僧共下筵。杨枝生拱树。锡杖咒飞泉。石座应朝讲。山龛拟夜禅。当非舍卫国。卖地取金钱。

　　【同庾中庶肩吾周处士弘让游明庆寺诗】

　　鹫岭三层塔。庵园一讲堂。驯乌逐饭磬。狎兽绕禅床。擿菊山无酒。燃松夜有香。幸得同高胜。於此莹心王。

　　【名都一何绮诗】

　　

　　名都一何绮。春日吐光辉。高楼云母扇。复殿琉璃扉。昭仪同辇出。高安连骑归。欲知天子贵。千门应紫微。

　　【为我弹鸣琴诗】

　　为我弹鸣琴。琴鸣伤我襟。半死无人见。入灶始知音。空为贞女引。谁达楚妃心。雍门何假说。落泪自淫淫。

　　【赋得边马有归心诗】

　　

　　穷秋边马肥。向塞甚思归。连镳渡蒲海。束舌下金微。已郤鱼丽阵。将摧鹤翼围。弥忆长楸道。金鞭背落晖。

　　【咏老马诗】

　　昔日从戎阵。流汗几东西。一日驰千里。三丈拔深泥。渡水频伤骨。翻霜屡损蹄。勿言年齿暮。寻途尚不迷。

　　【和蔡黄门口字咏绝句诗】

　　嚣嚣宫阁路。灵灵谷口闾。谁知名器品。语哩各崎岖。

　　【谣】

　　故年花落今复新。新年一故成故人。那得长绳系白日。年年月月但如春。

　　阴铿

　　〈铿。字子坚。武威人。仕梁为湘东王法曹行参军。陈天嘉中为始兴王中录事参军。累迁晋陵太守、员外散骑常侍。顷之。卒。有集三卷。〉

　　【新成安乐宫】

　　

　　新宫实壮哉。云里望楼台。迢递翔鹍仰。连翩贺燕来。重櫩寒雾宿。丹井夏莲开。砌石披新锦。梁花画早梅。欲知安乐盛。歌管杂尘埃。

　　【班婕妤怨】

　　柏梁新宠盛。长信昔恩倾。谁谓诗书巧。翻为歌舞轻。花月分窗进。苔草共阶生。接泪衫前满。单瞑梦里惊。可惜逢秋扇。何用合欢名。

　　【蜀道难】

　　王尊奉汉朝。灵关不惮遥。高岷长有雪。阴栈屡经烧。轮摧九折路。骑阻七星桥。蜀道难如此。功名讵可要。

　　【和登百花亭怀荆楚诗】

　　江陵一柱观。浔阳千里潮。风烟望似接。川路恨成遥。落花轻未下。飞丝断易飘。藤长还依格。荷生不避桥。阳台可忆处。唯有暮将朝。

　　【奉送始兴王诗】

　　良守别承明。枉道暂逢迎。去帆收锦纟乍。归骑指兰城。纷糺连山暗。潺湲派水清。桂晚花方白。莲秋叶始轻。背飞伤客念。临歧悯圣情。分风不得远。何由送上征。

　　【广陵岸送北使诗】

　　行人引去节。送客舣归舻。即是观涛处。仍为郊赠衢。汀洲浪已息。邗江路不纡。亭嘶背枥马。樯啭向风乌。海上春云杂。天际晚帆孤。离舟对零雨。别渚望飞凫。定知能下泪。非但一杨朱。

　　【江津送刘光禄不及诗】

　　依然临送渚。长望倚河津。鼓声随听绝。帆势与云邻。泊处空馀鸟。离亭已散人。林寒正下叶。钓晚欲收纶。如何相背远。江汉与城闉。

　　【和傅郎岁暮还湘州诗】

　　苍茫岁欲晚。辛苦客方行。大江静犹浪。扁舟独且征。棠枯绛叶尽。芦冻白花轻。戍人寒不望。沙禽迥未惊。湘波各深浅。空轸念归情。

　　【渡青草湖诗】

　　洞庭春溜满。平湖锦帆张。沅水桃花色。湘流杜若香。穴去茅山近。江连巫峡长。带天澄迥碧。映日动浮光。行舟逗远树。度鸟息危樯。滔滔不可测。一苇讵能航。

　　【渡岸桥诗】

　　画桥长且曲。傍险复凭流。写虹晴尚饮。图星昼不收。跨波连断岸。接路上危楼。栏高荷不及。池清影自浮。何必横南渡。方复似牵牛。

　　【游始兴道馆诗】

　　紫台高不极。清谿千仞馀。坛边逢药铫。洞里阅仙书。庭舞经乘鹤。池游被控鱼。稍昏蕙叶敛。欲暝槿花疏。徒教斧柯烂。会自不凌虚。

　　【开善寺诗】

　　鹫岭春光遍。王城野望通。登临情不极。萧散趣无穷。莺随入户树。花逐下山风。栋里归云白。窗外落晖红。古石何年卧。枯树几春空。淹留惜未及。幽桂在芳丛。

　　【罢故章县诗】

　　秩满三秋暮。舟虚一水滨。漫漫遵归道。凄凄对别津。晨风下散叶。歧路起飞尘。长岑旧知远。莱芜本自贫。被里恒容吏。正朝不系民。惟当有一犊。留持赠后人。

　　【闲居对雨诗】

　　四溟飞旦雨。三径绝来游。震位雷声发。离宫电影浮。山云遥似带。庭叶近成舟。茅檐下乱滴。石窦引环流。寄言一高士。如何麦不收。

　　【又】

　　蘋藻降灵祗。聪明谅在斯。触石朝云起。从星夜月离。八川奔巨壑。万顷溢澄陂。绿野含膏润。青山带濯枝。嘉禾方合颖。秀麦已分歧。寄语纷纶学。持笔讵必知。

　　【行经古墓诗】

　　偃松将古墓。年代理当深。表柱应堪烛。碑书欲有金。迥坟由路毁。荒隧受田侵。霏霏野雾合。昏昏陇日沈。悬剑今何在。风杨空自吟。

　　【和樊晋陵伤妾诗】

　　画梁朝日尽。芳树落花辞。忽以千金笑。长作九泉悲。镜前尘剧粉。机上网多丝。户馀双入燕。床有一空帷。名香不可得。何见返魂时。

　　【和侯司空登楼望乡诗】

　　怀土临霞观。思归想石门。瞻云望鸟道。对柳忆家园。寒田获里静。野日烧中昏。信美今何益。伤心自有源。

　　【登武昌岸望诗】

　　游人试历览。旧迹已丘墟。巴水萦非字。楚山断类书。荒城高仞落。古柳细条疏。烟芜遂若此。当不为能居。

　　【晚出新亭诗】

　　大江一浩荡。离悲足几重。潮落犹如盖。云昬不作峰。远戍唯闻鼓。寒山但见松。九十方称半。归途讵有踪。

　　【晚泊五洲诗】

　　客行逢日暮。结缆晚洲中。戍楼因嵁险。村路入江穷。水随云度黑。山带日归红。遥怜一柱观。欲轻千里风。

　　【赋咏得神仙诗】

　　罗浮银是殿。瀛洲玉作堂。朝游云暂起。夕饵菊恒香。聊持履成燕。戏以石为羊。洪厓与松子。乘羽就周王。

　　【游巴陵空寺诗】

　　日宫朝绝磬。月殿夕无扉。网交双树叶。轮断七灯辉。香尽奁犹馥。幡尘画渐微。借问将保见。风气动天衣

　　【秋闺怨诗】

　　独眠虽已惯。秋来只自愁。火笼恒煖脚。行障镇床头。眉含黛俱敛。啼将粉共流。谁能无别恨。唯守一空楼。

　　【南征闺怨诗】

　　湘水旧言深。征客理难寻。独愁无处道。长悲不自禁。逢人憎解佩。从来懒听音。唯当有夜鹊。南飞似妾心。

　　【侯司空宅咏妓诗】

　　佳人遍绮席。妙曲动鹍弦。楼似阳台上。池如洛水边。莺啼歌扇后。花落舞衫前。翠柳将斜日。俱照晚妆鲜。

　　【经丰城剑池诗】

　　清池自湛澹。神剑久迁移。无复连星气。空馀似月池。夹筱澂深渌。含风结细漪。唯有莲花萼。还想匣中雌。

　　【西游咸阳中诗】

　　

　　上林春色满。咸阳游侠多。城斗疑连汉。桥星象跨河。影里看飞毂。尘前听远珂。还家何意晚。无处不经过。

　　【观钓诗】

　　澄江息晚浪。钓侣枻轻舟。丝垂遥溅水。饵下暗通流。歌声时断续。檝影乍横浮。寄言濯缨者。沧浪终滞游。

　　【咏石诗】

　　天汉支机罢。仙岭博棋馀。零陵旧是燕。昆池本学鱼。云移莲势出。苔駮锦纹疏。还当谷城下。别自解兵书。

　　【侍宴赋得夹池竹诗】

　　夹池一丛竹。垂翠不惊寒。叶酝宜城酒。皮裁薛县冠。湘川染别泪。衡岭拂仙坛。欲见葳蕤色。当来菟苑看。

　　【雪里梅花诗】

　　春近寒虽转。梅舒雪尚飘。从风还共落。昭日不俱销。叶开随足影。花多助重条。今来渐异昨。向晚判胜朝。

　　【五洲夜发诗】

　　夜江雾里阔。新月迥中明。溜船惟识火。惊凫但听声。劳者时歌榜。愁人数问更。

　　【咏鹤】

　　依池屡独舞。对影或孤鸣。乍动轩墀步。时转入琴声。

　　陆山才

　　〈山才。字孔章。吴郡人。历散骑常侍。迁西阳、武昌二郡太守。天康元年卒。年五十八。〉

　　【刻吴阊门诗】

　　

　　田横感义士。韩王报主臣。若为留意气。持寄禹川人。  


　　周弘正

　　〈弘正。字思行。汝南安成人。仕梁历太学博士、国子博士、黄门侍郎、太常卿、都官尚书。陈受禅。授太子詹事。迁侍中、国子祭酒。进尚书右仆射。太建六年卒。年七十九。有《周易》义疏十六卷、孝经私记二卷、《庄子》内篇讲疏八卷、集二十卷。〉

　　【答林法师诗】

　　客行七十岁。岁暮远徂征。寒云结不解。陇水冻无声。君看日近远。为忖长安城。

　　【学中早起听讲诗】

　　诘朝参下座。闲步出重闱。北堂月稍隐。南枝鹤已飞。早霜垂霭霭。初雾上霏霏。严唱虽罢柝。高门尚掩扉。既伤年绪促。复嗟心事违。平生爱山海。宿昔特精微。未解轻身去。唯应下第归。

　　【还草堂寻处士弟诗】

　　四时易荏苒。百龄倏将半。故老多零落。山僧尽凋散。宿树倒为查。旧水侵成岸。幽寻属令弟。依然归旧馆。感物自多伤。况乃春莺乱。

　　【入武关诗】

　　武关设地险。游客好邅回。将军天上落。童子弃繻来。挥汗成云雨。车马飏尘埃。鸡鸣不可信。未晓莫先开。

　　【和庾肩吾入道馆诗】

　　石桥有旧路。灵室俨众仙。菊潭溜馀水。丹灶起残烟。桃花经作实。海水屡成田。逆愁归旧里。追问斧柯年。

　　【看新婚诗】

　　莫愁年十五。来聘子都家。婿颜如美玉。妇色胜桃花。带啼疑暮雨。含笑似朝霞。暂却轻纨扉。倾城判不赊。

　　【名都一何绮诗】

　　名都宫观绮。金璧藻华珰。吹台望鳷鹊。舞殿接披香。绣毂游丹水。凋辇出平阳。陆离徒照眼。何解忧人伤。

　　【咏石鲸应诏诗】

　　石鲸何壮丽。独在天池阴。骞鳍类横海。半出似浮深。吞航本无日。吐浪亦难寻，圣帝游灵沼。能怀跃藻心。

　　【咏老败斗鸡诗】

　　少壮摧雄敌。眄视生猜忌。一随年月衰。摧颓落毛驶。闲观春光满。东郊草色异。无复先鸣力。空馀擅场意。

　　【陇头送征客诗】

　　朝霜侵汉草。流沙度陇飞。一闻流水曲。行住两沾衣。

　　【咏歌人偏得日照诗】

　　斜光入丹扇。的的最分明。欲持照凋栱。仍作绕梁声。

　　【咏班竹掩团扇诗】

　　齐纨将楚竹。从来本相远。将申湘女悲。宜并班姬怨。

　　【於长安咏雁诗】

　　南思洞庭水。北想雁门关。稻粱俱可恋。飞去复飞还。

　　【赠韦Ａ６６诗】

　　德星犹未动。真车讵肯来。

　　周弘让

　　〈弘让。弘正弟。隐居茅山。晚仕侯景。为中书侍郎。获讥于世。承圣初为国子祭酒。陈天嘉中。领太常卿。〉

　　【留赠山中隐士诗】

　　行行访名岳。处处必留连。遂至一岩里。灌木上参天。忽见茅茨屋。暧暧有人烟。一士开门出。一士呼我前。相看不道姓。焉知隐与仙。

　　【春夜醮五岳图文诗】

　　夜静琼筵谧。月出杏坛明。香烟百和吐。灯色九微清。五岳移龙驾。十洲回凤笙。目想灵人格。心属羽衣轻。蕙肴荐神享。桂醑达遥诚。熙然聊自得。挹酒念浮生。

　　【赋得长笛吐清气诗】

　　

　　商声传后出。龙吟郁前吐。情断山阳舍。气咽平阳坞。胡骑争北归。偏知别乡苦。羁旅情易伤。零泪如交雨。

　　【立秋诗】

　　兹辰戒流火。商飙早已惊。云天改夏色。木叶动秋声。

　　周弘直

　　〈弘直。字思方。弘让弟。仕梁历太学博士、湘东王记室、长沙内史、零陵太守。陈天嘉中。累迁太常卿、光禄大夫。〉

　　【赋得荆轲诗】

　　荆卿欲报燕。衔恩弃百年。市中倾别酒。水上击离弦。匕首光凌日。长虹气烛天。留言与宋意。悲歌非自怜。

　　陆玠

　　〈玠。字润玉。瑜从父兄。举秀才。对策高第。授衡阳王文学。太建初。迁长沙王友。太子徵为管记。除中舍人。八年卒。年三十七。有集十卷。〉

　　【赋得杂言咏栗诗】

　　货见珍於有汉。木取贵於隆周。英肇萌於朱夏。实方落於素秋。委玉盘。杂椒糈。将象席。糅珍羞。

　　顾野王

　　〈野王。字希冯。吴郡吴人。仕梁历太学博士、记室参军、谘议参军。陈天嘉初。补撰史学士。宣帝时。迁国子博士。兼东宫管记。除太子率更令。迁黄门侍郎、光禄卿。太建十三年卒。年六十三。有玉篇三十卷、集十九卷。〉

　　【罗敷行】

　　东隅丽春日。南陌采桑时。楼中结梳罢。提筐候早期。风轻莺韵缓。露重落花迟。五马光长陌。千骑络青丝。使君徒遣信。贱妾畏蚕饥。

　　【芳树】

　　上林通建章。杂树遍林芳。日影桃蹊色。风吹梅迳香。幽山桂叶落。驰道柳条长。折荣疑路远。用表莫相忘。

　　【有所思】

　　贱妾有所思。良人久征戍。笳鸣塞城表。花开落芳树。白登澄月色。黄龙起烟雾。还闻雉子斑。非复长征赋。

　　【陇头水】

　　陇底望秦川。迢递隔风烟。肃条落野树。幽咽响流泉。瀚海波难息。交河冰未坚。宁知盖山水。逐节赴危弦。

　　【长安道】

　　凤楼临广路。仙掌入烟霞。章台京兆马。逸陌富平车。东门疏广饯。北阙董贤家。渭桥纵观罢。安能访狭斜。

　　【阳春歌】

　　春草正芳菲。重楼启曙扉。银鞍侠客至。柘弹宛童归。池前竹叶满。井上桃花飞。蓟门寒未歇。为断流黄机。

　　【艳歌行三首】

　　夕台行雨度。朝梁照日辉。东城采桑返。南市数钱归。长歌挑碧玉。罢尘笑洛妃。欲知欢未尽。栖乌已夜飞。

　　齐倡赵女尽妖妍。珠帘玉砌并神仙。莫笑人来最落后。能使君恩得度前。岂知洛渚罗尘步。讵减天河秋夕渡。妖姿巧笑能倾城。那思他人不憎妒。莲花藻井推芰荷。采菱妙曲胜阳阿。

　　燕姬妍。赵女丽。出入王宫公主第。倚鸣瑟。歌未央。调弦八九弄。度曲两三章。唯欣春日永。讵愁秋夜长。歌未央。倚鸣瑟。轻风飘落蕊。乳燕巢兰室。结罗帷。玩朝日。窗开翠幔卷。收罢金星出。争攀四照花。竞戏三条术。

　　【饯友之绥安诗】

　　谷风扬暖律。扶旭开馀霭。兰芽被平皋。冰澌泮微濑。悟彼芳岁新。惬此赏心会。丝竹邯郸倡。朋游邺中盖。贡橘伟含滋。仙鲻妙飞鲙。崚嶒眺广岳。浩溔穷溟海。众宾悦礼遇。远俗怀仙爱。操输本非工。无讥比曹郐。

　　徐伯阳

　　〈伯阳。字隐忍。东海人。梁大同中为侯官令。陈天嘉中为侯安都记室参军。累迁镇右新安王府谘议参军。太建十三年卒。年六十六。〉

　　【日出东南隅行】

　　朱城璧日启朱扉。青楼含照本晖晖。远映陌上春桑叶。斜入秦家缃绮衣。罗敷妆粉能佳丽。镜前新梳倭堕髻。圆笼袅袅挂青丝。铁钩冉冉胜丹桂。蚕饥日晚暂生愁。忽逢使君南陌头。五马停珂遣借问。双脸含娇特好羞。妾婿府中轻小吏。即今来往专城里。欲识东方千骑归。蔼蔼日暮红尘起。

　　【游钟山开善寺诗】

　　聊追邺城友。躧步出兰宫。法侣殊人世。天花异俗中。鸟声不测处。松吟未觉风。此时超爱网。还复洗尘蒙。

　　张正见

　　〈正见。字见赜。清河东武城人。仕梁历邵陵王国左常侍、通直散骑侍郎、彭泽令。陈受禅。除镇东鄱阳王墨曹。历宜都王限外记室、撰史著士。带寻阳郡丞。累迁尚书度支部郎、通直散骑侍郎。太建中卒。年四十九。有集十四卷。〉

　　【乐府】

　　【钓竿篇】

　　结宇长江侧。垂钓广川浔。竹竿横翡翠。桂髓掷黄金。人来水鸟没。楫度岸花沈。莲摇见鱼近。纶尽觉潭深。渭水终须卜。沧浪徒自吟。空嗟芳饵下。独见有贪心。

　　【度关山】

　　关山度晓月。剑客远从征。云中出迥阵。天外落奇兵。轮摧偃去节。树倒碍悬旌。沙扬折坂暗。云积榆溪明。马倦时衔草。人疲屡看城。寒陇胡笳涩。空林汉鼓鸣。还听呜咽水。并切断肠声。

　　【晨鸡高树鸣】

　　

　　晨鸡振翮鸣。出迥擅奇声。蜀郡随金马。天津应玉衡。摧冠验远石。系火出连营。争栖斜揭暮。解翼横飞度。试饮淮南药。翻上仙都树。枝低且候潮。叶浅还承露。承露触严霜。叶浅伺朝阳。猜群怯宝剑。勇战出花场。当损黄金距。谁论白玉珰。长鸣逢晋帝。恃气遇周王。流名说鲁国。分影入陈仓。不复愁苻朗。犹能感孟尝。

　　【采桑】

　　春楼曙鸟惊。蚕妾候初晴。迎风金珥落。向日玉钗明。徙顾移笼影。攀钩动钏声。叶高知手弱。枝软觉身轻。人多羞借问。年少怯逢迎。恐疑夫婿远。聊复答专城。

　　【艳歌行】

　　城隅上朝日。斜晖照杏梁。并卷茱萸帐。争移翡翠床。萦环聊向牖。拂镜且调妆。裁金作小靥。散麝起微黄。二八秦楼妇。三十侍中郎。执戟超丹地。丰貂入建章。未安文史阁。独结少年场。弯弧贯叶影。学剑动星芒。翠盖飞城曲。金鞍横道傍。调鹰向新市。弹雀往睢阳。行行稍有极。暮暮归兰房。前瞻富罗绮。左顾足鸳鸯。莲舒千叶气。灯吐百枝光。满酌胡姬酒。多烧荀令香。不学幽闺妾。生离怨采桑。

　　【从军行】

　　胡兵屯蓟北。汉将起山西。故人轻百战。聊欲定三齐。风前喷画角。云上舞飞梯。雁塞秋声远。龙沙云路迷。燕然自可勒。函谷讵须泥。

　　【三妇艳诗】

　　大妇织残丝。中妇妒蛾眉。小妇独无事。歌罢咏新诗。上客何须起。为待绝缨时。

　　【置酒高殿上】

　　

　　陈王开甲第。粉壁丽椒涂。高窗侍玉女。飞闼敞金铺。名香散绮幕。石砚凋金炉。清醪称玉馈。浮蚁擅苍梧。邹严恒接武。申白日相趋。容与升阶玉。差池曳履珠。千金一巧笑。百万两鬟姝。赵姬未鼓瑟。齐客罢吹竽。歌喧桃与李。琴挑凤将雏。魏君惭举白。晋主愧投壶。风云更代序。人事有荣枯。长卿病消渴。壁立还成都。

　　【门有车马客行】

　　飞观霞光启。重门平旦开。北阙高箱过。东方连骑来。红尘扬翠毂。赭汗染龙媒。桃花夹迳聚。流水傍池回。投鞭聊静电。捐轸暂停雷。）非关万里客。自有六奇才。琴和朝雉操。酒泛夜光杯。舞袖飘金谷。歌声绕凤台。良时不可再。驺驭郁相催。安知太行道。失路车轮摧。

　　【白头吟】

　　平生怀直道。松桂比真风。语默妍媸际。沈浮毁誉中。谗新恩易尽。情去宠难终。弹珠金市侧。抵玉舂山东。含香老颜驷。执戟异扬雄。惆怅崔亭伯。幽忧冯敬通。王嫱没胡塞。班女弃深宫。春苔封履迹。秋叶夺妆红。颜如花落槿。鬓似雪飘逢。此时积长叹。伤年谁复同。

　　【怨诗】

　　新丰妖冶地。游侠竞娇奢。池台间罗绮。桃李杂烟霞。盖影分连骑。衣香合并车。艳粉惊飞蝶。红妆映落花。舞衫飘冶袖。歌扇掩团纱。玉床珠帐卷。金楼镜月斜。还疑箫史凤。不及季伦家。

　　【应龙篇】

　　应龙未起时。乃在渊底藏。非云足不蹈。举则冲天翔。譬彼野兰草。幽居常独香。清风播四远。万里望芬芳。隐居可颐志。自见焉得彰。

　　【轻薄篇】

　　洛阳美年少。朝日正开霞。细蹀连钱马。傍趋苜蓿花。扬鞭还却望。春色满东家。井桃映水落。门柳杂风斜。绵蛮弄清绮。蛱蝶绕承华。欲往飞廉馆。遥驻季伦车。石榴传马脑。兰肴奠象牙。聊持自娱乐。未是斗豪奢。莫嫌龙驭晚。扶桑复浴鵶。

　　【帝王所居篇】

　　崤函惟帝宅。宛雒壮皇居。紫微临复道。丹水亘通渠。沈沈飞雨殿。蔼蔼承明卢。两宫分概日。双阙并凌虚。休气充青琐。荣光入绮疏。霞明仁寿镜。日照陵云书。鸣鸾背鳷鹊。诏跸幸储胥。长杨飞玉辇。御宿徙金舆。柳叶飘缇骑。槐花影属车。薄暮归平乐。歌钟满玉除。

　　【朱鹭】

　　金堤有朱鹭。刷羽望沧瀛。周诗振雅曲。汉鼓发奇声。时将赤雁并。乍逐彩鸾行。别有翻潮处。异色不相惊。

　　【上之回】

　　林光称避暑。回中乃吉行。龙媒蹑影驶。玉辇御云轻。风乌绕鳷鹊。彩鹢照昆明。欲知钟箭远。遥听宝鸡声。

　　【战城南】

　　蓟北驰胡骑。城南接短兵。云屯两阵合。剑聚七星明。旗交无复影。角愤有馀声。战罢披军策。还嗟李少卿。

　　【君马黄二首】

　　幽并重骑射。征马正盘桓。风去嘶声远。冰坚度足寒。出关聊变色。上坂屡停鞍。即今随御史。非复在楼兰。

　　五色乘马黄。追风时灭没。血汗染龙花。胡鞍抱秋月。唯腾渥洼水。不饮长城窟。讵待燕昭王。千金市骏骨。

　　【芳树】

　　奇树舒春苑。流芳入绮钱。合欢分四照。同心影万年。香浮佳气里。叶映彩云前。欲识扬雄赋。金玉满甘泉。

　　【有所思】

　　深闺久离别。积怨转生愁。徒思裂帛雁。空上望归楼。看花忆塞草。对月想边秋。相思日日度。泪脸年年流。

　　【雉子斑】

　　陈仓雉未飞。敛翮依芳甸。朱冠色尚浅。锦臆毛初变。雊麦且专场。排花聊勇战。唯当渡弱水。不怯如皋箭。

　　【临高台】

　　层台迩清汉。出迥驾重棼。飞栋临黄鹤。高窗度白云。风前朱幌色。霞处绮疏分。此中多怨曲。地远讵能闻。

　　【陇头水二首】

　　陇头鸣四注。征人逐贰师。羌笛含流咽。胡笳杂水悲。湍高飞转驶。涧浅荡还迟。前旌去不见。上路杳无期。

　　陇头流水急。流急行难渡。远入隗嚣营。傍侵酒泉路。心交赐宝刀。小妇成纨袴。欲知别家久。戎衣今已故。

　　【折杨柳】

　　杨柳半垂空。袅袅上春中。枝疏董泽箭。叶碎楚臣弓。色映长河水。花飞高树风。莫言限宫掖。不闭长杨宫。

　　【关山月】

　　岩间度月华。流彩映山斜。晕逐连城璧。轮随出塞车。唐蓂遥合影。秦桂远分花。欲验盈虚理。方知道路赊。

　　【洛阳道】

　　曾城启旦扉。上路落春晖。柳影缘沟合。槐花夹岸飞。苏合弹珠罢。黄间负翳归。红尘暮不息。相看连骑稀。

　　【梅花落】

　　芳树映雪野。发早觉寒侵。落远香风急。飞多花迳深。周人叹初摽。魏帝指前林。边城少灌木。折此自悲吟。

　　【紫骝马】

　　将军入大宛。善马出从戎。影绝乾河上。声流水窟中。似鹿犹依草。如龙欲向空。须还十万里。试为一追风。

　　【雨雪曲】

　　胡关辛苦地。雪路远漫漫。含冰踏马足。杂雨冻旗竿。沙漠飞恒暗。天山积转寒。无因辞日逐。团扇掩齐纨。

　　【刘生】

　　刘生绝名价。豪侠恣游陪。金门四姓聚。绣毂五香来。尘飞玛瑙勒。酒映砗磲杯。别有追游夜。秋窗向月开。

　　【公无渡河】

　　金堤分锦缆。白马渡莲舟。风严歌响绝。浪涌榜人愁。棹折桃花水。

　　颿横竹箭流。何言沈璧处。千载偶阳侯。

　　【对酒】

　　当歌对玉酒。匡坐酌金罍。竹叶三清泛。蒲萄百味开。风移兰气入。月逐桂香来。独有刘将阮。忘情寄羽杯。

　　【铜雀台】

　　凄凉铜雀晚。摇落墓田通。云惨当歌日。松吟欲舞风。人疏瑶席冷。曲罢繐帷空。

　　可惜年将泪。俱尽望陵中。

　　【长安有狭斜行】

　　少年重游侠。长安有狭斜。路窄时容马。枝高易度车。檐高同落照。巷小共飞花。相逢夹绣毂。借问是谁家。

　　【饮马长城窟行】

　　秋草朔风惊。饮马出长城。群惊还怯饮。地险更宜行。伤冰敛冻足。畏冷急寒声。无因度吴坂。方复入羌城。

　　【泛舟横大江】

　　

　　大江修且阔。扬舲度回矶。波中画鹢涌。帆上锦花飞。舟移历浦月。举湿春衣。王孙定若远。讵待送将归。

　　【煌煌京洛行】

　　千门俨西汉。万户擅东京。凌云霞上起。鳷鹊月中生。风尘暮不息。萧筦夜恒鸣。唯当卖药处。不入长安城。

　　【明君词】

　　寒树暗胡尘。霜楼明汉月。泪染上春衣。忧变华年发。

　　【神仙篇】

　　瀛洲分渤澥。阆苑隔虹霓。欲识三山路。须寻千仞溪。石梁云外立。蓬丘雾里迷。年深毁丹灶。学久弃青泥。葛水留还杖。天衢鸣去鸡。六龙骧首起云阁。万里一别何寥廓。玄都府内驾青牛。紫盖山中乘白鹤。浔阳杏花终难朽。武陵桃花未曾落。已见玉女笑投壶。复睹仙童欣六博。同甘玉文枣。俱饮流霞药。鸾歌凤舞集天台。金阙银宫相向开。西王已令青鸟去。东海还驭赤虬来。魏武还车逢汉女。荆王因梦识阳台。凤盖随云聊蔽日。霓裳杂雨复乘雷。神岳吹笙遥谢手。当知福地有神才。

　　【又】

　　亿舜日。万尧年。咏湛露。歌采莲。愿杂百和气。宛转金炉前。

　　【前有一樽酒行】

　　前有一樽酒。主人行寿。今日合来。坐者当令。皆富且寿。欲令主人三万岁。终岁不知老。为吏当高迁。贾市得万倍。桑蚕当大得。主人宜子孙。

　　【采桑】

　　倡狂不胜愁。结束下清楼。  


　　张正见

　　【诗】

　　【御幸乐游苑侍宴诗】

　　大君临四表。荣光普八埏。区中文化洽。海外武功宣。凤下书丹篆。龟符著绿编。昆明不习战。云梦岂游畋。轨文通万国。旌节靖三边。高秋藐姑射。睿想属汾川。两宫明合璧。双阙带非烟。扬銮出城观。诏跸指郊坜。禁苑回雕辇。离宫建翠旃。流水奔雷毂。追风赴电鞭。画熊飘析羽。金埒响胶弦。鸣玉升文砌。称觞溢绮筵。兽舞依钟石。鸾歌应管弦。霞明黄鹄路。风爽白云天。潦收荷盖折。露重菊花鲜。上林宾早雁。长杨唱晚蝉。小臣惭艺业。击壤慕怀铅。康衢飞驶羽。大海滴微涓。咏歌还集木。舞蹈遂临泉。愿荐南山寿。明明奉万年。

　　【重阳殿成金石会竟上诗】

　　周王兴路寝。汉后成甘泉。共知崇壮丽。迢遰与云连。抗殿疏龙首。峻陛激天泉。东西跨函谷。左右瞩伊Ａ６７。百常飞观竦。三休复道悬。拱乌遥造日。攑虬远架烟。云栋疑飞雨。风窗似望仙。玉女临芳镜。金珰映彩椽。梅梁横发蕊。藻井倒披莲。云光开御宿。佳气属祈年。霜雁排空断。寒花映日鲜。负扆凭霄极。台司列象躔。登台喧大厦。御气响钧天。北斗承三献。南风入五弦。鸾歌鳷鹊右。兽舞射熊前。翔鶤仰不逮。燕雀徒联翩。

　　【征虏亭送新安王应令诗】

　　凤吹临南浦。神驾饯东平。亭回漳水乘。旆转洛滨笙。地冻班轮响。风严羽盖轻。烧田云色暗。古树雪花明。歧路一回首。流襟动睿情。

　　【从籍田应衡阳王教作诗】

　　帝京惟赤县。神居应紫微。涂山万国仰。沧海百川归。东郊事平秩。仲月祀灵威。含光开早扇。阊阖启朝扉。

　　洛城钟漏息。灵台云雾卷。森森虎戟前。蔼蔼銮旂转。属车游绛阙。风乌度丹巘。帐殿幸金舆。旌门拥玉辇。

　　玉辇带非烟。金舆映绿川。雨师清远路。风伯静遥天。分渠通沃野。激水入公田。草发青坛外。花飞苍玉前。

　　苍玉临珪璧。青坛躬帝籍。冒橛乃三推。齐衡均百辟。兰场俨芝驾。桂圃芳瑶席。山禽韵管弦。野兽和钟石。

　　钟石既相和。江海复无波。梁客簪裾盛。陈王文雅多。修途参弱骀。乔木间轻萝。幸承滥吹末。击壤自为歌。

　　【从永阳王游虎丘山诗】

　　沧波壮郁岛。洛邑镇崇芒。未若兹山丽。岧峣擅水乡。地灵侔少室。涂艰象太行。重严摽虎据。九曲峻羊肠。溜深涧无底。风幽谷自凉。宝沈馀玉气。剑隐绝星光。白云多异影。丹桂有藂香。远看银台竦。洞塔耀山庄。瑞草生金地。天花照石梁。

　　【陪衡阳王游耆阇寺诗】

　　甘棠听讼罢。福宇试登临。兔苍移飞盖。王城列玳簪。阶荒犹累玉。地古尚填金。龙桥丹桂偃。鹫岭白云深。秋窗被旅葛。夏户响山禽。清风吹麦陇。细雨濯梅林。

　　【湓城诗】

　　匡山暧远壑。灌垒属中流。城花飞照水。江月上明楼。

　　【与钱玄智泛舟诗】

　　高门事休沐。朝野恣逢迎。还乘金谷水。俱望洛阳城。舟移津女渡。楫动渭桥横。风高雁已落。雨霁水还清。叶尽桐门净。花秋菊岸明。欲奏江南曲。聊习棹歌行。

　　【游匡山简寂馆诗】

　　三梁磵本绝。千仞路犹通。即此神山内。银榜映仙宫。镜似临峰月。流如饮涧虹。幽桂无斜影。深松有劲风。惟当远人望。知在白云中。

　　【和诸葛览从军游猎诗】

　　治兵耀武节。纵猎骇畿封。迅骑驰千里。高罝起百重。腾毙马足。饥鼯落剑锋。云根飞烧火。鸟道绝禽踪。方罗四海俊。聊以习军戎。

　　【山家闺怨诗】

　　王孙春好游。云鬓不胜愁。离鸿暂罢曲。别路已经秋。山中桂花晚。勿为俗为留。

　　【和阳】侯送袁金紫葬诗

　　玄泉开隧道。白日照佳城。一朝嗟此路。千载几伤情。秋气悲松色。凄风咽挽声。归云向谷晚。还柳背山轻。唯当三五夜。垅月暂时明。

　　【伤韦侍读诗】

　　怀经传北海。蕴义盛西河。高峰落回照。逝水没惊波。柳下悲风急。山阳秋气多。宿草摧书带。寒松脆女萝。无复华阴市。空馀蒿里歌。

　　【后湖泛舟诗】

　　上苑奢行乐。沧池聊薄游。泛荷分兰棹。沈槎触桂舟。残虹收度雨。缺岸上新流。欲知有高趣。长杨送麦秋。

　　【游龙首城诗】

　　关外山川阔。城隅尘雾浮。白云凝绝岭。沧波间断洲。四面观长薄。千里眺平丘。河津无桂树。樽酒自淹留。

　　【别韦谅赋得江湖泛别舟诗】

　　千里浔阳岸。三翼木兰船。鹢泛青凫后。鸡鸣白鹭前。涵花没浅缆。带叶动深船。不言朝夕水。独自限神仙。

　　【星名从军诗】

　　将军定朔边。刁斗出祁连。高柳横遥塞。长榆接远天。井泉含冻竭。烽火照山燃。欲知客心断。危旌万里悬。

　　【赋得韩信诗】

　　淮阴总汉兵。燕齐擅远声。沈沙拥急水。拔帜上危城。野有千金报。朝称三杰名。所悲云梦泽。空伤狡兔情。

　　【行经季子庙诗】

　　延州高让远。传芳世祀移。地绝遗金路。松悲悬剑枝。野藤侵沸井。山雨湿苔碑。别有观风处。乐奏无人知。

　　【赋得落落穷巷士诗】

　　

　　扬云不邀名。原宪本遗荣。草长三径合。花发四邻明。尘随幽巷静。啸逐远风清。门外无车辙。自可绝公卿。

　　【赋得日中市朝满诗】

　　

　　云阁绮霞生。旗亭丽日明。尘飞三市路。盖入九重城。竹叶当垆满。桃花带绶轻。唯见争名利。安知大隐情。

　　【赋得题新云诗】

　　西北春云起。遥临偃盖松。根危才吐叶。气浅未成峰。风前飞未断。日处影疑重。体轻无五色。讵是得从龙。

　　【赋得白云临酒诗】

　　白云盖濡水。流彩入渑川。疏叶临嵇竹。轻鳞入郑船。菊泛金枝下。峰断玉山前。一朝开五色。飘飘映十千。

　　【咏雪应衡阳王教诗】

　　九冬飘远雪。六出表丰年。雎阳生玉树。云梦起琼田。入窗轻落粉。拂柳驶飞绵。欲动淮南赋。乱下桂花前。

　　【赋得雪映夜舟诗】

　　黄云迷鸟路。白雪下凫舟。分沙映冰浦。照鹤聚寒流。樯风吹影落，缆锦杂花浮。船梁若是桂。翻如月照秋。

　　【薄帷鉴明月诗】

　　

　　长河上桂月。澄彩照高楼。分帘疑碎璧。隔幔似垂钩。窗外光恒满。惧中影暂流。岂及西园夜。长随飞盖游。

　　【玄圃观春雪诗】

　　同云遥映岭。瑞雪近浮空。拂鹤伊川上。飘花桂苑中。影丽重轮月。飞随团扇风。还取长歌处。带曲舞春风。

　　【秋河曙耿耿诗】

　　

　　耿耿长河曙。滥滥宿云浮。天路横秋水。星衡转夜流。月下姮娥落。风惊织女秋。德星犹可见。仙槎不复留。

　　【浦狭村烟度诗】

　　

　　茅兰夹两岸。野燎烛中川。村长合夜影。水狭度浮烟。收光暗鸟弋。分火照渔船。山人不炊桂。樵华幸共然。

　　【和衡阳王秋夜诗】

　　睢苑凉风举。章台云气收。萤光连烛动。月影带河流。绿绮朱弦泛。黄花素蚁浮。高轩扬丽藻。即是赋新秋。

　　【赋得山卦名诗】

　　蓬莱遁羽客。岩穴转蒙笼。云归仙井暗。雾解石桥通。影带临峰鹤。形随杂雨风。寻师不失路。咸欲驭飞鸿。

　　【初春赋得池应教诗】

　　遥天收密雨。高阁映奔曦。雪尽青山路。冰销绿水池。春光落云叶。花影发晴枝。琴樽奉终宴。风月岂云疲。

　　【赋得垂柳映斜谿诗】

　　千仞清溪险。三阳弱柳垂。叶细临湍合。根空带石危。风翻夹浦絮。雨濯倚流枝。不分梅花落。还同横笛吹。

　　【赋得岸花临水发诗】

　　

　　奇树满春洲。落蕊映江浮。影间莲花石。光涵濯锦流。漾色随桃水。飘香入桂舟。别有仙潭菊。含芳独向秋。

　　【赋得风生翠竹里应教诗】

　　金风起燕观。翠竹夹梁池。翻花疑凤下。飏水似龙移。带露依深叶。飘寒入劲枝。聊因万籁响。讵待伶伦吹。

　　【赋得山中翠竹诗】

　　修竹映岩垂。来风异夹池。复涧茂高节。重林隐劲枝。云生龙未上。花落凤将移。莫言栖嶰谷。伶伦不复吹。

　　【赋得梅林轻雨应教诗】

　　梅树耿长虹。芳林散轻雨。蜀郡随仙去。阳台带云聚。飘花更濯枝。润石还侵柱。讵得零陵燕。随风时共舞。

　　【赋新题得兰生野径诗】

　　披襟出兰畹。命酌动幽心。锄罢还开路。歌喧自动琴。华灯共影落。芳杜杂花深。莫言闲迳里。遂不断黄金。

　　【赋得威凤栖梧诗】

　　丹山下威凤。来集帝梧中。欲舞春花落。将飞秋叶空。影照龙门水。声入洞庭风。别有将雏曲。翻更合丝桐。

　　【赋得鱼跃水花生诗】

　　漾色桃花水。相望濯锦流。跃浦疑珠出。依池似镜浮。凌波衔落蕊。触饵避沈钩。方游莲叶外。讵入武王舟。

　　【赋新题得寒树晚蝉疏诗】

　　寒蝉噪杨柳。朔吹犯梧桐。叶迥飞难住。枝残影共空。声疏饮露后。唱绝断弦中。还因摇落处。寂寞尽秋风。

　　【赋得秋蝉喝】柳应衡阳王教诗

　　秋雁写遥天。园柳集惊蝉。竞噪长枝里。争飞落木前。风高知响急。树近觉声连。长杨流喝尽。讵识蔡邕弦。

　　【秋日别庾正员诗】

　　征途愁转旆。连骑惨停镳。朔气凌疏木。江风送上潮。青雀离帆远。朱鸢别路遥。唯有当秋月。夜夜上河桥。

　　【秋晚还彭泽诗】

　　游人及丘壑。秋气满平皋。路积康成带。门疏仲蔚蒿。山明云气画。天静鸟飞高。自有东篱菊。还持泛浊醪。

　　【还彭泽山中早发诗】

　　摇落山中曙。秋气满林隈。萤光映草头。鸟影出枝来。残暑避日尽。断霞逐风开。空返陶潜县。终无宋玉才。

　　【雪诗】

　　九冬飘远雪。六出表丰年。雎阳生玉树。云梦起琼田。

　　【赋得佳期竟不归诗】

　　

　　良人万里向河源。娼妇三秋思柳园。路远寄诗空织锦。宵长梦返欲惊魂。飞蛾屡绕帷前烛。衰草还侵阶上玉。衔啼拂镜不成妆。促柱繁弦还乱曲。时分年移竟不归。偏憎寒急夜缝衣。流萤映月明空帐。疏叶从风入断机。自对孤鸾向影绝。终无一雁带书回。

　　【赋得阶前嫩竹】

　　翠竹梢云自结丛。轻花嫩筍欲凌空。砌曲横枝屡解箨。阶前疏叶强来风。欲知抱节成龙处。当於山路葛陂中。  
　 



　　陈后主叔宝

　　〈叔宝。字元秀。天嘉三年为安成王世子。太建元年。立为皇太子。十四年正月即位。在位七年。灭於隋。仁寿四年卒於洛阳。年五十二。有集三十九卷。〉

　　【乐府】

　　【采桑】

　　春楼髻梳罢。南陌竞相随。去后花丛散。风来香处移。广袖承朝日。长鬟碍聚枝。柯新攀易断。叶嫩摘前萎。采蘩钩手弱。微汗杂妆垂。不应归独早。堪为使君知。

　　【日出东南隅行】

　　重轮上瑞晖。西北照南威。南威年二八。开牖敞重闱。当垆送客去。上宛逐春归。鬓下珠胜月。窗前云带衣。红裙结未解。绿绮自难徽。

　　【三妇艳词十一首】

　　大妇避秋风。中妇夜床空。小妇初两髻。含娇新脸红。得意非霰日。可怜那可同。

　　大妇西北楼。中妇南陌头。小妇初妆点。回眉对月钩。可怜还自觉。人看反更羞。

　　大妇主缣机。中妇裁春衣。小妇新妆冶。拂匣动琴徽。长夜理清曲。馀娇且未归。

　　大妇妒蛾眉。中妇逐春时。小妇最年少。相望卷罗帏。罗帏夜寒卷。相望人来迟。

　　大妇上高楼。中妇荡莲舟。小妇独无事。拨帐掩娇羞。丈夫应自解。更深难道留。

　　大妇初调筝。中妇饮歌声。小妇春妆罢。弄月当宵楹。季子时将意。相看不用争。

　　大妇爱恒偏。中妇意常坚。小妇独娇笑。新来华烛前。新来诚可惑。为许得新怜。

　　大妇酌金杯。中妇照妆台。小妇偏妖冶。下砌折新梅。众中何假问。人今最后来。

　　大妇怨空闺。中妇夜偷啼。小妇独含笑。正柱作乌栖。河低帐未掩。夜夜画眉齐。

　　大妇正当垆。中妇裁罗襦。小妇独无事。淇上待吴姝。鸟归花复落。欲去却踟蹰。

　　大妇年十五。中妇当春户。小妇正横陈。含娇情未吐。所愁晓漏促。不恨灯销炷。

　　【飞来双白鹤】

　　朔吹已萧瑟。愁云屡合开。玄冬辛苦地。白鹤从风催。音响已清切。毛羽复残摧。飞来进。但为失双回。傥逢哙德。当共衔珠来。

　　【采莲曲】

　　相催暗中起。妆前日已光。随宜巧注口。薄落点花黄。风住疑衫密。船小畏裾长。波文散动楫。茭花拂度航。抵荷乱翠影。采袖新莲香。归时会被唤。且试入兰房。

　　【昭君】

　　图形汉宫里。遥聘单于庭。狼山聚云暗。龙沙飞雪轻。笳吟度陇咽。笛转出关鸣。啼妆寒叶下。愁眉塞月生。只馀马上曲。犹作别时声。

　　【朱鹭】

　　参差蒲未齐。沈漾若浮绿。朱鹭戏蘋藻。徘徊流涧曲。涧曲多岩树。逶迤复断续。振振虽以明。汤汤今又瞩。

　　【巫山高】

　　巫山巫峡深。峭壁耸春林。风岩朝蕊落。雾岭晚猨吟。云来足荐枕。雨过非感琴。仙姬将夜月。度影自浮沈。

　　【有所思】三首

　　荡子好兰期。留人独自思。落花同泪脸。初月似愁眉。阶前看草蔓。窗中对网丝。不言千里别。复是三春时。

　　杳杳与人期。遥遥有所思。山川千里间。风月两边时。相对春那剧。相望景偏迟。当由分别久。梦来还自疑。

　　佳人在北燕。相望渭桥边。团团落日树。耿耿曙河天。愁多明月下。泪尽雁行前。别心不可寄。惟馀琴上弦。

　　【雉子斑】

　　四野秋原暗。十步啄方前。雊声风处远。翅影云间连。箭射妖姬笑。裘值盛明然。已足南皮赏。复会北宫篇。

　　【临高台】

　　晚景登高台。回望春光来。雾浓山后暗。日落云傍开。烟里看鸿小。风来望叶回。临窗已响吹。极眺且倾杯。

　　【陇头】

　　陇头征戍客。寒多不识春。惊风起嘶马。苦雾杂飞尘。投钱积石水。敛辔交河津。四面夕冰合。万里望佳人。

　　【陇头水二首】

　　塞外飞蓬征。陇头流水鸣。汉处扬沙暗。波中燥叶轻。地风冰易厚。寒深溜转清。登山一回顾。幽咽动边情。

　　高陇多悲风。寒声起夜丛。禽飞暗识路。鸟转逐征蓬。落叶时惊沬。移沙屡拥空。回头不见望。流水玉门东。

　　【折杨柳二首】

　　杨柳动春情。倡园妾屡惊。入楼含粉色。依风杂管声。武昌识新种。官渡有残生。还将出塞曲。仍共胡笳鸣。

　　长条黄复绿。垂丝密且繁。花落幽人径。步隐将军屯。谷暗宵钲响。风高夜笛喧。聊持暂攀折。空足忆中园。

　　【关山月二首】

　　秋月上中天。迥照关城前。晕缺随来减。光满应珠圆。带树还添桂。衔峰乍似弦。复教征戍客。长怨久连翩。

　　戍边岁月久。恒悲望舒耀。城遥接晕高。涧风连影摇。寒光带岫徙。冷色含山峭。看时使人忆。为似娇娥照。

　　【洛阳道五首】

　　喧哗照邑里。遨游出洛京。霜枝嫩柳发。水堑薄苔生。停鞭回去影。驻轴敞前甍。台上经相识。城下屡逢迎。踟蹰还借问。只重未知名。

　　日光朝杲杲。照耀东京道。雾带城楼开。啼侵曙色早。佳丽娇南陌。香气含风好。自怜钗上缨。不叹河边草。

　　建都开洛汭。中地乃城阳。纵横肆八达。左右辟康妆。铜沟飞柳絮。金谷落花光。忘情伊水侧。税驾河桥傍。

　　百尺瞰金埒。九衢通玉堂。柳化尘里暗。槐色露中光。游侠幽并客。当垆京兆妆。向夕风烟晚。金羁满洛阳。

　　青槐夹驰道。御水映铜沟。远望凌霄阙。遥看井干楼。黄金弹侠少。朱轮盛彻侯。桃花杂渡马。纷披聚陌头。

　　【长安道】

　　建章通未央。长乐属明光。大道移甲第。甲第玉为堂。游荡新丰里。戏马渭桥傍。当垆晚留客。夜夜苦红妆。

　　【梅花落二首】

　　春砌落芳梅。飘零上凤台。拂妆疑粉散。逐溜似萍开。映日花光动。迎风香气来。佳人早插髻。试立且裴徊。

　　杨柳春楼边。车马飞风烟。连娉乌孙伎。属客单于毡。雁声不见书。蚕丝欲断弦。欲持塞上蕊。试立将军前。

　　【紫骝马二首】

　　嫖姚紫塞归。蹀躞红尘飞。玉珂鸣广路。金络耀晨辉。盖转时移影。香动屡惊衣。禁门犹未闭。连骑恣相追。

　　蹀躞紫骝马。照耀白银鞍。直去黄龙外。斜趋玄菟端。垂鞬还细柳。杨尘归上兰。红脸桃花色。客别重羞看。

　　【雨雪曲】

　　长城飞雪下。边关地籁吟。濛濛九天暗。霏霏千里深。树冷月恒少。山雾日偏沈。况听南归雁。切思胡笳音。

　　【刘生】

　　游侠长安中。置驿过新丰。系钟蒲璧磬。鸣弦杨叶弓。孟公正惊客。朱家始卖僮。羞作荆卿笑。捧剑出辽东。

　　【饮马长城窟行】

　　征马入他乡。山花此夜光。离群嘶向影。因风屡动香。月色含城暗。秋声杂塞长。何以酬天子。马革报疆场。

　　【舞媚娘三首】

　　楼上多娇艳。当窗并三五。争弄游春陌。相邀开绣户。转态结红裙。含娇拾翠羽。留宾乍拂弦。托意时移柱。

　　淇水变新台。春垆当夏开。玉面含羞出。金鞍排夜来。

　　春日好风光。寻观向市傍。转身移佩响。牵袖起衣香。

　　【估客乐】

　　三江结俦侣。万里不辞遥。恒随鹢首舫。屡逐鸡鸣潮。

　　【三洲歌】

　　春江聊一望。细草遍长洲。沙汀时起伏。画舸屡淹留。

　　【前有一樽酒行】

　　殿高丝吹满。日落绮罗鲜。莫论朝漏促。倾卮待夕筵。

　　【自君之出矣六首】

　　自君之出矣。霜晖当夜明。思君若风影。来去不曾停。

　　自君之出矣。房空帷帐轻。思君如昼烛。怀心不见明。

　　自君之出矣。不分道无情。思君若寒草。零落故心生。

　　自君之出矣。尘网暗罗帷。思君如落日。无有暂还时。

　　自君之出矣。绿草遍阶生。思君如夜烛。垂泪著鸡鸣。

　　自君之出矣。愁颜难复睹。思君如蘖条。夜夜只交苦。

　　【歌】

　　

　　玉树后庭花。花开不复久。

　　【歌】

　　

　　璧月夜夜满。琼树朝朝新。

　　【玉树后庭花】

　　

　　丽宇芳林对高阁。新妆艳质本倾城。映户凝娇乍不进。出帷含态笑相迎。妖姬脸似花含露。玉树流光照后庭。

　　【乌栖曲三首】

　　陌头新花历乱生。叶里啼鸟送春情。长安游侠无数伴。白马骊珂路中满。

　　金鞍向暝欲相连。玉面俱要来帐前。含态眼语悬相解。翠带罗裙入为解。

　　合欢襦薰百和香。床中被织两鸳鸯。乌啼汉没天应曙。只持怀抱送郎去。

　　【东飞伯劳歌】

　　池侧鸳鸯春日莺。绿珠绛树相逢迎。谁家佳丽过淇上。翠钗绮袖波中漾。雕轩绣户花恒发。珠帘玉砌移明月。年时二七犹未笄。转顾流盻鬟髩低。风飞蕊落将何故。可惜可怜空掷度。

　　【长相思二首】

　　长相思。久相忆。关山征戍何时极。望风云。绝音息。上林书不归。回纹徒自织。羞将别后面。还似初相识。

　　长相思。怨成悲。蝶萦草。树连丝。庭花飘散飞入帷。帷中看只影。对镜敛双眉。两见同见月。两别共春时。

　　【古曲】

　　桂钩影。桂枝开。紫绮袖。逐风回。日明珠。色偏亮。叶尽衫。香更来。

　　【独酌谣四首】

　　齐人淳于髡。善为十酒。偶效之。作独酌谣。

　　独酌谣。独酌且独谣。一酌岂陶暑。二酌断风飙。三酌意不畅。四酌情无聊。五酌盂易覆。六酌欢欲调。七酌累心去。八酌高志超。九酌忘物我。十酌忽凌霄。凌霄异羽翼。任致得飘飘。宁学世人醉。扬波去我遥。尔非浮丘伯。安见王子乔。

　　独酌谣。独酌起中宵。中宵照春月。初花发春朝。春花春月正徘徊。一尊一弦当夜开。聊奏孙登曲。仍斟毕卓杯。罗绮徒纷乱。金翠转迟回。中心本如水。凝志更同灰。逍遥自可乐。世语世情哉。

　　独酌谣。独酌酒难消。独酌三两碗。弄曲两三调。调弦忽未毕。忽值出房朝。更似游春苑。还如逢丽谯。衣香逐娇去。眼语送杯娇。馀樽尽复益。自得是逍遥。

　　独酌谣。独酌一尊酒。尊酒倾未酌。明月正当牖。是牖非圆瓮。吾乐非击缶。自任物外欢。更齐椿菌久。卷舒乃一卷。忘情且十斗。宁复语绮罗。因情即山薮。

　　【诗】

　　【同江仆射游摄山栖霞寺诗】

　　时宰磻溪心。非关狎竹林。鹫岳青松绕。鸡峰白日沈。天迥浮云细。山空明月深。摧残枯树影。

　　零落古藤阴。霜村夜乌去。风路寒猿吟。自悲堪出俗。讵是欲抽簪。

　　【同平南弟元日思归诗】

　　至德掩羲黄。成功迈禹汤。仪刑元四海。来庭盛万方。鸣玉观升降。击石乃铿锵。三春气色早。九疑烟雾长。浮云断更续。轻花落复香。北宫瞻远岫。南服阻遥江。尔言想伊洛。我思属潇湘。

　　【立春日泛舟玄圃各赋一字六韵成篇】

　　春光反禁苑。煖源桃。霄烟近漠漠。暗浪远滔滔。石苔侵绿藓。岸草发青袍。回歌逐转楫。浮水随度刀。遥看柳色嫩。回望鸟飞高。自得欣为乐。忘意若临濠。

　　献岁立春光风具美泛舟玄圃各赋六韵诗

　　寒轻条已翠。春初未转禽。野雪明岩曲。山花照迥林。苔色随水溜。树影带风沈。沙长见水落。歌遥觉浦深。馀辉斜四户。流风飏八音。既此留连席。道欣放旷）心。

　　【上巳宴丽晖殿各赋一字十韵诗】

　　芳景满辟窗。暄光生远阜。更以登临趣。还胜祓禊酒。日照源上桃。风摇城外柳。断云仍合雾。轻霞时映牖。远树带山高。娇莺含响偶。一峰遥落日。数花飞映绶。度鸟或遛檐。飘丝屡薄薮。言志递为乐。置觞方荐寿。文学且迾筵。罗绮令陈后。干戈幸勿用。宁须劳马首。

　　【上巳玄圃宣猷堂禊饮同共八韵诗】

　　绮殿三春晚。玉烛四时平。藤交近浦暗。花照远林明。百戏阶庭满。八音弦调清。莺喧杂管韵。钟响带风生。山高云气积。水急溜杯轻。簪缨今盛此。俊乂本多名。带才尽壮思。文采发雕英。乐是西园日。欢兹南馆情。

　　【春色禊辰尽当曲宴各赋十韵诗】

　　馀春尚芳菲。中园飞桃李。是时乃季月。兹日叶上巳。既有游伊洛。可以祓溱洧。得性足为娱。高堂聊复拟。高堂亦有趣。图缋此芳轨。栖遁称式骖。善政日驯雉。兰桂观往辙。簪裾蹑前趾。啼禽静或喧。花落低还起。水雾遥混杂。山云远相似。坐客听一言。随吾祛俗鄙。

　　【祓禊泛舟春日玄圃各赋七韵诗】

　　园林多趣赏。祓禊乐还寻。春池已渺漫。高枝自嵸森。日里丝光动。水中花色沉。安流浅易榜。峭壁迥难临。野莺添管响。深岫接铙音。山远风烟丽。苔轻激浪侵。置酒来英雅。嘉贤良所钦。

　　【上巳玄圃宣猷嘉辰禊酌各赋六韵以次成篇诗】

　　园开簪带合。亭迥春芳过。莺度游丝断。风驶落花多。峰幽来鸣啭。洲横拥浪波。歌声初出牖。舞影乍侵柯。面玉同钗玉。衣罗异草萝。既悦弦筒畅。复欢文酒和。

　　【七夕宴宣猷堂各赋一韵咏五物自足为十并牛女一首五韵物次第用得帐屏】风案唾壶履

　　锦作明玳床。黼垂光粉壁。带日芙蓉照。因吹芳芬拆。

　　织成如缋采。琉璃畏风击。秦宫得绝超。汉座殊斑敌。

　　已罗七俎满。兼逢百品易。张陈答赠言。梁室齐眉席。

　　蕴仙此还异。掌漏翻非役。侍臣乃执捧。良宾乃投掷。

　　贤舍观穴踵。瓜田睹蹑迹。矩步今有仪。用此前嘉客。

　　【七夕宴重咏牛女各为五韵诗】

　　明月照高台。仙驾忽徘徊。雷徙闻车度。霞上见妆开。房移看动马。斗转望斟杯。靥色随星去。髻影杂云来。更觉今宵短。只遽日轮催。

　　【同管记陆琛七夕五韵诗】

　　亭亭秋月明。团团夕露轻。凤驾今时度。霓骑此宵迎。疏上采霞动。粉外白云生。故娇隔分别。新欢起旧情。含笑不终夜。香风空自停。

　　【同管记陆瑜七夕四韵诗】

　　河汉言清浅。相望恨烟宵。云生剑气没。槎还客宿遥。月上仍为镜。星连可作桥。唯当有今夕。一夜不迢迢。

　　【七夕宴乐修殿各赋六韵座有】

　　秋初芰荷殿。宝帐芙蓉开。玉笛随弦上。金钿逐照回。钗光摇玳瑁。柱色轻玫瑰。笑靥人前敛。衣香动处来。非同七襄驾。讵隔一春梅。神仙定不及。宁用流霞杯。

　　【七夕宴玄圃各赋五韵诗座】

　　殿深炎气少。日落夜风清。月小看针暗。云开见缕明。丝调听鱼出。吹响间蝉声。度更银烛尽。陶暑玉卮盈。星津虽可望。讵得似人情。

　　【五言同管记陆瑜九日观马射诗】

　　晴朝丽早霜。秋景照堂皇。干惨风威切。荷雕池望荒。楼高看雁下。叶散觉山凉。歇雾含空翠。新花湿露黄。飞禽接旆影。度日转铍光。连翻北幽绮。驰射西园傍。勒移码瑙色。鞭起珊瑚扬。已同过隙远。更异良弓藏。且观千里汗。仍瞻百步杨。非为从逸赏。方追塞外羌。

　　【五言画堂良夜履长在节歌管赋诗迾筵命酒十韵成篇】

　　

　　季冬初阳始。寒气尚萧飒。原叶或委低。岫云时吐欱。雕树乍疏回。远峰自重沓。云兴四山霾。风动万籁答。肃肃凝霜下。峨峨层冰合。复殿可以娱。於兹多延纳。迢迢百尺观。杳杳三休閤。前后训导屏。左右文卫匝。进退簪缨移。纵横壮思杂。幸矣天地泰。当无范雎拉。

　　【初伏七夕已觉微凉既引应徐且命燕赵清风朗月以望七襄之驾置酒陈乐】各赋四韵之篇

　　广席多才俊。重合引珠妍。管弦檐外响。罗绮树中鲜。举针还向月。上儛复依筵。度河将殿。相看并是仙。

　　【晚宴文思殿诗】

　　晚日落馀晖。宵园翠盖飞。荷影侵池浪。云色入山扉。萤光息复起。暗鸟去翻归。乐极未言醉。杯深犹恨稀。

　　【宴光璧殿咏遥山灯诗】

　　照耀浮辉明。飖遥落烬轻。枝多含树影。烟上带佩生。杂桂还如月。依柳更疑星。园中鹤采丽。池上凫飞惊。

　　【三善殿夕望山灯诗】

　　重岫多风烟。华灯此岫边。涸浦如珠露。凋树似花钿。依楼杂度月。带石影开莲。既有常满照。羞与晓星连。

　　【入隋侍宴应诏诗】

　　

　　日月光天德。山河壮帝居。太平无以报。愿上东封书。

　　【幸玄武湖饯吴光太守任惠诗】

　　寒云轻重色。秋水去来波。待我戎衣定。然送大风歌。

　　【宴詹事陆缮省诗】

　　禁闼九重中。宴赏三春日。云收山树隐。叶长宫槐密。水绿已浮苔。花舒正含实。

　　【听筝诗】

　　文窗玳瑁影婵娟。香帷翡翠出神仙。促柱点唇莺欲语。调弦系爪雁相连。秦声本自杨家解。吴歈那知谢傅怜。秪愁芳夜促。兰膏无那煎。

　　附

　　【戏赠沈后】

　　

　　留人不留人。不留人也去。此处不留人。自有留人处。

　　沈后

　　【答后主附】

　　谁言不相忆。见罢倒成羞。情知不肯住。教遣若为留。  
　 


　　徐陵

　　〈陵。字孝穆。东海郯人。仕梁历尚书度支郎、上处令、通直散骑侍郎、镇西记室参军、尚书左丞秘书监。陈受禅。为太府卿、五兵尚书、御史中丞。天康中。迁吏部尚书。宣帝即位。封建昌县侯。后主即位。迁太子少傅。至德元年卒。年七十七。有集三十卷。〉

　　【乐府】

　　【骢马驱】

　　白马号龙驹。雕鞍名镂渠。诸兄二千石。小妇字罗敷。倚端轻扫史。召募击休屠。塞餐多风雪。城中绝诏书。空忆长楸下。连蹀复连甫。

　　【中妇织流黄】

　　落花还井上。春机当户前。带衫行障口。觅钏枕檀边。数镊经无乱。新浆纬易牵。踟蛛夜伴织。百舌晓惊眠。封用黎阳土。书因计吏船。欲知夫婿处。今督水衡钱。

　　【出自蓟北门行】

　　蓟北聊长望。黄昏心独愁。燕山对古刹。代郡隐城楼。屡战桥恒断。长冰堑不流。天云如地阵。汉月带胡秋。渍土泥函谷。挼绳缚凉州。平生燕颔相。会自得封侯。

　　【陇头水】

　　别涂耸千仞。离川悬百丈。攒荆夏不通。积雪冬难上。枝交陇底暗。石碍波前响。回首咸阳中。唯言梦时往。

　　【陇头水】

　　

　　陇头流水急。水急行难度。半入隗嚣营。傍侵酒泉路。心交赠宝刀。小妇裁纨素。欲知别家久。戎衣今已故。

　　【折杨柳】

　　袅袅河堤树。依依魏主营。江陵有旧曲。洛下作新声。妾对长杨苑。君登高柳城。春还应共见。荡子太无情。

　　【关山月二首】

　　关山三五月。客子忆秦川。思妇高楼上。当窗应未眠。星旗映疏勒。云阵上祁连。战气今如此。从军复几年。

　　月出柳城东。微云掩复通。苍茫萦白晕。萧瑟带长风。羌兵烧上郡。胡骑猎云中。将军拥节起。战士夜鸣弓。

　　【洛阳道二首】

　　绿柳三春暗。红尘百戏多。车门向金马。南陌接铜驼。华轩翼葆吹。飞盖响鸣珂。潘郎车欲满。无奈掷花何。

　　洛阳驰道上。春日起尘埃。濯龙望如雾。河桥渡似雷。闻珂知马蹀。傍幰见甍开。相看不得语。密意眼中来。

　　【长安道】

　　辇道乘双阙。豪雄被五都。横桥象天汉。法驾应坤图。韩康卖良药。董偃鬻明珠。喧喧拥车骑。非但执金吾。

　　【梅花落】

　　对户一株梅。新花落故栽。燕拾还莲井。风吹上镜台。娼家怨思妾。楼上独徘徊。啼看竹叶锦。簪罢未能裁。

　　【紫骝马】

　　玉镫绣缠鬃。金鞍锦覆幪。风惊尘未起。草浅埒犹空。角弓连两兔。珠弹落双鸿。日斜驰逐罢。连翩还上东。

　　【刘生】

　　刘生殊倜傥。任侠遍京华。戚里惊鸣筑。平阳吹怨笳。欲儒排左氏。新室忌汉家。高才被摈压。自古共怜嗟。

　　【乌栖曲二首】

　　卓女红妆期此夜。胡姬沽酒谁论价。风流荀令好儿郎。偏能傅粉复薰香。

　　绣帐罗帷隐灯烛。一夜千年犹不足。唯憎无赖汝南鸡。天河未落犹争啼

　　【杂曲】

　　倾城得意已无俦。洞房连阁未消愁。宫中本造鸳鸯殿。为谁新起凤凰楼。绿黛红颜两相发。千娇百念情无歇。舞衫回袖胜春风。歌扇当窗似秋月。碧玉宫妓自翩妍。绛树新声最可怜。张星旧在天河上。从来张姓本连天。二八年时不忧度。旁边得宠谁相妒。立春历日自当新。正月春幡底须故。流苏锦帐挂香囊。织成罗幌隐灯光。只应私将琥珀枕。暝暝来上珊瑚床。

　　【长相思二首】

　　长相思。望归难。传闻奉诏戍皋兰。龙城远。雁门寒。愁来瘦转剧。衣带自然宽。念君今不见。谁为抱腰看。

　　长相思。好春节。梦里恒啼悲不泄。帐中起。窗前髻。柳絮飞还聚。游丝断复结。欲见洛阳花。如君陇头雪。

　　【诗】

　　【同江詹事登宫城南楼诗】

　　元良属上德。率土被中孚。汉幄朝无怠。周门夕复趋。桓经既受业。贺拜且尊儒。壮志谐风雅。高文会斗枢。铿锵叶舞蹈。炤烂等琨瑜。沟水惭雄伯。漳川仰大巫。鲍鱼宁入俎。钓鳖匪充厨。叔誉恒词屈。防年岂滥诛。

　　【走笔戏书应令诗】

　　此日乍殷勤。相嫌不如春。今宵花烛泪。非是夜迎人。舞席秋来卷。歌筵无数尘。曾经新代故。那恶故迎新。片日窥花簟。轻寒入锦巾。秋来应瘦尽。偏自著腰身。

　　【春情诗】

　　风光今旦动。雪色故年残。薄夜迎新节。当垆却晚寒。奇香分细雾。石炭捣轻纨。竹叶裁衣带。梅花奠酒盘。年芳袖里出。春色黛中安。欲知迷下蔡。先将过上兰。

　　【奉和咏舞诗】

　　十五属平阳。因来入建章。主家能教舞。城中巧画妆。低鬟向绮席。举袖拂花黄。烛送空回影。衫传箧里香。当由好留客。故作舞衣长。

　　好留客。故作舞衣长。

　　【和简文帝赛汉高帝庙寺】

　　山宫类牛首。汉寝若龙川。玉碗无秋酎。金灯灭夜烟。丹帷迫灵岳。绀席下群仙。堂虚沛筑响。钗低戚舞妍。何殊后庙里。子建作华篇。

　　【山斋诗】

　　桃源惊往客。鹤峤断来宾。复有风云处。萧条无俗人。山寒微有雪。石路本无尘。竹径蒙笼巧。茅斋结构新。烧香披道记。悬镜厌山神。砌水何年溜。檐桐几度春。云霞一已绝。宁辨汉将秦。

　　【咏柑诗】

　　朱实挺江南。苞品擅珍淑。上林杂嘉树。江潭间修竹。万室拟封侯。千株挺荆国。绿叶萋以布。素荣芬且郁。得陈终宴欢。良垂云雨育。

　　【侍宴诗】

　　园林才有热。夏浅更胜春。嫩竹犹含粉。初荷未聚尘。承恩豫下席。应阮独何人。

　　【奉和山池诗】

　　罗浮无定所。郁岛屡迁移。不觉因风雨。何时入后池。楼台非一势。临玩自多奇。云生对户石。猨挂入櫩枝。

　　【山池应令诗】

　　画舸图仙兽。飞艎挂采斿。榜人事金桨。钓女饰银钩。细萍时带楫。低荷乍入舟。猿啼知谷晚。蝉咽觉山秋

　　【别毛永嘉诗】

　　愿子厉风规。归来振羽仪。嗟余今老病。此别空长离。白马君来哭。黄泉我讵知。徒劳脱宝剑。空挂陇头枝。

　　【秋日别庾正员诗】

　　征途愁转旆。连骑惨停镳。朔气凌疏木。江风送上潮。青雀离帆远。朱鸢别路遥。唯有当秋月。夜夜上河桥。

　　【征虏亭送新安王应令诗】

　　凤吹临南浦。神驾饯东平。亭回漳水乘。旆转洛滨笙。地冻斑轮响。风严羽盖轻。烧田云色暗。古树雪花明。歧路一回首。流襟动睿情。

　　【新亭送别应令诗】

　　凤吹临伊水。时驾出河梁。野燎村田黑。江秋岸荻黄。隔城闻上鼓。回舟隐去樯。神襟爱远别。流睇极清漳。

　　【和王舍人送客未还闺中有望诗】

　　倡人歌吹罢。对镜览红颜。拭粉留花称。除钗作小鬟。绮灯停不灭。高扉掩未关。良人在何处。光唯见月还。

　　【为羊充州家人答饷镜诗】

　　信来赠宝镜。亭亭似团月。镜久自逾明。人久情愈歇。取镜挂空台。於今莫复开。不见孤鸾鸟。

　　香魂何处来。

　　【咏织妇诗】

　　纤纤运玉指。脉脉正蛾眉。振蹑开交缕。停梭续断丝。檐前初月照。洞户朱帷垂。弄机行掩泪。弥令织素迟。

　　【内园逐凉】

　　昔有北山北。今余东海东。纳凉高树下。直坐落花中。狭径长无迹。茅斋本自空。提琴就竹筱。酌酒劝梧桐。

　　【斗鸡诗】

　　季子聊为戏。陈王欲骋才。花冠已冲力。芥爪复惊媒。斗凤羞衣锦。双鸾耻镜台。陈仓若有信。为觅宝鸡来。

　　【咏日华诗】

　　朝晖烂曲池。夕照满西陂。复有当昼景。江上铄光仪。时从高浪歇。乍逐细波移。一在雕梁上。讵比扶桑枝。

　　【咏雪诗】

　　琼林玄圃叶。桂树日南华。岂若天庭瑞。轻雪带风斜。三晨喜盈尺。六出儛崇花。明朝阙门外。应见海神车。

　　【春日诗】

　　岸烟起暮色。岸水带斜晖。迳狭横枝度。帘摇惊燕飞。落花承步履。流涧写行衣。何殊九枝盖。薄暮洞庭归。

　　【奉和简文帝山斋诗】

　　架岭承金阙。飞桥对石梁。竹密山斋冷。荷开水殿香。山花临舞席。冰影照歌床。

　　傅縡

　　〈縡。字宜事。北地灵州人。仕陈历撰史学士、记室参军。后主即位。迁秘书监、右卫将军、兼中书通事舍人。后死狱中。有集十卷。〉

　　【采桑】

　　罗敷试采桑。出入城南傍。绮裙映珠珥。丝绳提玉筐。度身攀叶聚。耸腕及枝长。空劳使君问。自有侍中郎。

　　【走马引】

　　骢色表连钱。出冀复来燕。取用偏开地。为歌乃号天。权奇意欲远。躞蹀势难前。本珍白玉镫。因饰黄金鞭。愿酬刍秣宠。千里得千年。

　　【杂曲】

　　新人新宠住兰堂。翠帐金屏玳瑁床丛星不似珠帘色。度月还如粉壁光。从来著名推赵子。复有丹唇发皓齿。一娇一态本难逢。如画如花定相似。楼台宛转曲皆通。弦管逶迤彻下风。此殿笑语长相共。傍省欢娱不复同。讶许人情太厚薄。分恩赋念能斟酌。多作绣被为鸳鸯。长弄绮琴憎别鹤。人今投宠要须坚。会使岁寒恒度前。共取辰星作心抱。无转无移千万年。

　　孔奂

　　〈奂。字休文。会稽山阴人。初仕梁。为尚书仪曹侍郎。陈受禅。累迁晋陵太守。文帝即位。徵为御史中丞。至德元年卒。年七十。有集十五卷。〉

　　【赋得名都一何绮诗】

　　京洛信名都。佳丽拟蓬壶。九华凋玳瑁。百福上椒涂。黄金络騕褭。莲花装鹿卢。咸言仪服盛。无胜执金吾。

　　孔鱼

　　〈鱼。字伯鱼。陈太子舍人。〉

　　【和六府诗】

　　金门朱轨躅。吾子盛簪裾。木舌无时用。萍流复在余。水乡访松石。兰泽侣樵渔。火洲方可至。地肺即为居。土牛自知止。贞心达毁誉。谷稼有时隟。乘植望白榆。

　　陆琼

　　〈琼。字伯玉。吴郡吴人。梁给黄门侍郎云公子。永定中。州举秀才。历尚书外兵郎、殿中郎、新安王文学、太子庶子、通事舍人、给事黄门侍郎。转太子中庶子。后主即位。为度支尚书。迁吏部尚书。至德四年卒。有集二十卷。〉

　　【关山月】

　　边城与明月。俱在关山头。焚烽望别垒。击斗宿危楼。团团婕妤扇。纤纤秦女钩。乡园谁共此。愁人屡益愁。

　　【梁南吟】

　　临淄佳丽地。年少习名倡。似笑唇朱动。非愁眉翠扬。掩抑随竽转。和柔会瑟张。轻扇屡回指。飞尘亟绕梁。寄言诸葛相。此曲作难忘。

　　【还台乐】

　　蒲萄四时方醇。琉璃千钟旧宾。夜饮舞忱销烛。朝醒弦促催人。春风秋月恒好。驩醉日月言新。

　　【长相思】

　　长相思。久离别。一罢鸳文绮荐绝。鸿已去。柳堪结。室冷镜疑冰。庭幽花似雪。容貌朝朝改。书字看看灭。

　　【和张湖熟雹诗】

　　惟徵动羽。惟阴胁阳。雨水作沴。凝气为祥。

　　【玄圃宴各咏一物须筝诗】

　　三五并时年。二八共来前。今逢泗滨树。定减琴中弦。鹤别霜初紧。乌啼月正悬。

　　陆瑜

　　〈瑜。字干玉。琼之从父弟。仕陈累官太子洗马、中舍人。与兄琰并以才学仕东宫。时人比之二应。有集二卷。〉

　　【仙人揽六著篇】

　　

　　九仙会欢赏。六著且娱神。戏谷闻馀地。铭山忆旧秦。避敌情思巧。论兵势重新。问取南皮夕。还笑拂棋人。

　　【东飞伯劳歌】

　　西王青鸟秦女鸾。姮娥婺女惯相看。谁家玉颜窥上路。粉色衣香杂风度。九重楼槛芙蓉华。四邻照镜菱茭花。新妆年几才三五。隐幔藏羞临网户。然香气歇不飞烟。空留可怜年一年。

　　【独酌谣】

　　独酌谣。芳气饶。一倾荡神虑。再酌动神飙。忽逢凤楼下。非待鸾弦招。窗明影乘入。人来香逆飘。杯随转态尽。钏逐画杯摇。桂宫非蜀郡。当垆也至宵。  
　 


　　陈昭

　　〈昭。义兴国山人。庆之子。庆之在梁以军功封永兴侯。卒。昭嗣位。〉

　　【明君词】

　　跨鞍今永诀。垂泪别亲宾。汉地随行尽。胡关逐望新。交河拥塞雾。陇日暗沙尘。唯有孤明月。犹能远送人。

　　【聘齐经孟尝君墓诗】

　　薛城观旧迹。征马屡徘徊。盛德今何在。唯馀长夜台。苍茫空垄路。憔悴古松栽。悲随白杨起。泪想雍门来。泉户无关走。鸡鸣谁为开。

　　陈暄

　　〈暄。昭弟。后主在东宫。引为学士。及即位。任为通直散骑常侍。为后主侮虐悸死。〉

　　【洛阳道】

　　洛阳九逵上。罗绮四时春。路傍避骢马。车中看玉人。镇西歌艳曲。临淄逢丽神。欲知双璧价。潘夏正连茵。

　　【长安道】

　　长安开绣陌。三条向绮门。张敞车单马。韩嫣乘副轩。宠深来借殿。功多竞置园。将军夜夜返。弦歌著曙喧。

　　【紫骝马】

　　天马汗如红。鸣鞭度九嵕。歌伤城下冻。嘶依北地风。笳寒芳树歇。笛怨柳枝空。横行意未已。羞住毂车中。

　　【雨雪曲】

　　都尉出祁连。雨雪满鸡田。雕陵持抵鹊。属国用和毡。冰合军应渡。楼寒烽未然。花迷差未著。疏勒复经年。

　　祖孙登

　　〈登。仕陈为记室。侯安都引以为客。〉

　　【紫骝马】

　　候骑指楼兰。长城迥路难。嘶从风处断。骨住水中寒。飞尘暗金勒。落泪洒银鞍。抽鞭上关路。谁念客衣单

　　【宫殿名登高台诗】

　　独有相思意。聊敞凤皇台。莲披香稍上。月明光正来。离鹄将云散。飞花似雪回。遥思竹林友。前窗夜夜开。

　　【赋得司马相如诗】

　　雍容文雅深。王吉共追寻。当垆应酤酒。托意且弹琴。上林能作赋。长门得赐金。唯当有汉主。知怀封禅心。

　　【咏风诗】

　　遥飖楚王宫。徘徊绕竹丛。带叶俱吟树。将花共儛空。飘香双袖里。乱曲五弦中。试上高台听。悲响定无穷。

　　【咏水诗】

　　骊泉紫阙映。珠浦碧沙沈。岸阔莲香远。流清云影深。风潭如拂镜。山溜似调琴。请君看皎洁。知有淡然心。

　　【咏柳诗】

　　驰道藏乌日。郁郁正翻风。抽翠争连影。飞绵乱上空。高叶临胡塞。长枝拂汉宫。欲验伤攀折。三春横笛中。

　　【赋得涉江采芙蓉诗】

　　

　　浮照满川涨。芙蓉承落光。人来间花影。衣渡得荷香。桂舟轻不定。菱歌引更长。采采嗟离别。无暇缉为裳。

　　【莲调诗】

　　长川落照日。深浦漾清风。弱柳垂江翠。新莲夹岸红。船行疑泛迥。月映似沈空。愿逐琴高戏。乘鱼入浪中。

　　【咏城堑中荷诗】

　　白水丽金扉。青荷承日晖。叶似环城盖。香乱上桥衣。岸高知水落。影合见菱稀。犹疑涉江处。空望采莲归。

　　刘删

　　〈删。仕陈为长史。侯安都为侍中大将军。引以为客。〉

　　【泛宫亭湖诗】

　　

　　回舻乘派水。举帆逐分风。滉瀁疑无际。飘飏似度空。樯乌排鸟路。船影没河宫。孤石沧波里。匡山苦雾中。寄谢千金子。安知万里蓬。

　　【赋得苏武诗】

　　奉使穷沙漠。抆泪上河梁。食雪天山近。思归海路长。系书秋待雁。握节暮看羊。因思李都尉。还汉不相忘。

　　【采药游名山诗】

　　

　　名山本郁盘。道士贵黄冠。独驭千年鹤。来寻五色丸。石床新溜乳。金灶欲成丹。定知无二价。非复在长安。

　　【侯司空宅咏妓诗】

　　石家金谷妓。妆罢出兰闺。看花只欲笑。闻瑟不胜啼。山边歌落日。池上舞前溪。将人当桃李。何处不成蹊。

　　【赋松上轻萝诗】

　　叶绕千年盖。条依百尺枝。属与松风动。时将薜影垂。学带非难结。为衣或易披。山阿若近远。独有楚人知。

　　【赋得马诗】

　　独饮临寒窟。离群思北风。陈王欲观舞。御史自随骢。边声陨客泪。果下益桃红。恒持沛艾影。解向平陵东。

　　【赋得独鹤凌云去诗】

　　孤鸣思沧海。矫翮避虞机。怨别凄琴曲。凌风散舞衣。五里虽回顾。千年会欲归。寄语雷门鼓。无复一双飞。

　　【咏青草诗】

　　雨沐三春叶。风传十步香。映袍怜色重。临书喜带长。

　　【咏蝉诗】

　　声流上林苑。影入守臣冠。得饮玄天露。何辞高柳寒。

　　【登庐山诗】

　　野烟出炉上。山花落镜前。危梁取大壑。瀑布桂中天。秦始眺宇宙。汉武上旌旃。结庐分往籍。留艑映遐年。

　　岑之敬

　　〈之敬。字思礼。南阳人。梁时对策擢高第。累迁晋安王中记室。陈太建初。授东宫学士。转南台侍御史、征南府谘议参军。太建十一年卒。年六十一。〉

　　【折杨柳】

　　将军始见知。细柳绕营垂。悬丝拂城转。飞絮上宫吹。塞门交度叶。谷口暗横枝。曲成攀折处。唯言怨别离。

　　【洛阳道】

　　喧喧洛水滨。郁郁小平津。路傍桃李节。陌上采桑春。聚车看卫玠。连手望安仁。复有能留客。莫愁娇态新。

　　【对酒】

　　色映临池竹。香浮满砌兰。舒文泛玉碗。漾蚁溢金盘。箫曲随鸾易。笳声出塞难。唯有将军酒。川上可除寒。

　　【对酒】

　　色映临池竹。香浮满砌兰。舒文泛玉碗。漾蚁溢金盘。箫曲随鸾易。笳声出塞难。唯有将军酒。川上可除寒。

　　【乌栖曲】

　　骢马直去没浮云。河渡冰开两岸分。鸟藏日暗行人息。空栖只影长相忆。明月二八照花新。当垆十五晚留宾。

　　褚玠

　　〈玠。字温理。河南阳翟人。起家王府法曹。为山阴令。太建十二年。迁御史中丞。卒于官。年五十二。有集十卷。〉

　　【斗鸡东郊道诗】

　　

　　春郊斗鸡侣。捧敌两逢迎。妒群排袖出。带勇向场惊。锦毛侵距散。芥羽杂尘生。还同战胜罢。耿介寄前鸣。

　　谢燮

　　〈燮。太建十二年所司荐为吏部侍郎。〉

　　【陇头水】

　　陇坂望咸阳。征人惨思肠。咽流喧断岸。游沫聚飞梁。凫分敛冰彩。虹饮照旗光。试听铙歌曲。唯吟君马黄。

　　【雨雪曲】

　　朔边昔离别。寒风复凄切。峨峨六尺冰。飘飘千里雪。未塞袁安户。行封苏武节。应随陇水流。几过空呜咽。

　　【明月子】

　　杪秋之遥夜。明月照高楼。登楼一回望。望见东陌头。故人眇千里。言别历九秋。相思不相见。望望空离忧。

　　【方诸曲】

　　望仙室。仰云光。绳河里。扇月傍。井公能六著。玉女善投壶。琼醴和金液。还将天地俱。

　　【早梅诗】

　　迎春故早发。独自不疑寒。畏落众花后。无人别意看。

　　萧诠

　　〈诠。仕陈为黄门郎。〉

　　【巫山高】

　　巫山映巫峡。高高殊未穷。猿声不辨处。雨色讵分空。悬崖下桂月。深涧响松风。别有仙云起。时向楚王宫。

　　【赋得往往孤山映诗】

　　青山照落晖。映远望连飞。仙峰看玉笥。关路视金微。鼓吹声疑尽。香炉烟觉稀。共君临水别。劳此送将归。

　　【咏衡泥双燕诗】

　　衔泥金屋外。表瑞玉筐中。学飞疑汉妾。巢幕惮吴宫。爪截还犹短。窠成新尚空。讵并零陵石。飞舞逐春风。

　　【赋得夜猿啼诗】

　　桂月影才通。猿啼迥入风。隔岩还啸侣。临潭自响空。挂藤疑欲饮。吟枝似避弓。别有三声泪。沾裳竟不穷。

　　【赋得婀娜当轩织诗】

　　东南初日照秦楼。西北织妇正娇羞。绮窗犹垂悲翠幌。珠帘半上珊瑚钩。新妆入机映春牖。弄杼鸣梭挑纤手。何曾织素让新人。不掩流苏中妇。三日五匹未言迟。衫长腕弱绕轻丝。绫中转蹑成离鹄。锦上回文作别诗。不惜纨素同霜雪。更伤秋扇箧中辞。

　　贺彻

　　〈彻。仕陈为左民郎。〉

　　【采桑】

　　蚕妾出房栊。结伴类花丛。度水春衫绿。映日晚妆红。钏声时动树。衣香自入风。钩长嫩枝曲。叶尽细条空。竞采须盈手。争归欲满笼。自怜公府步。谁与少年同。

　　【赋得长笛吐清气诗】

　　

　　胡关氛雾侵。羌笛吐清音。韵切山阳曲。声悲陇上吟。柳折城边树。梅舒岭外林。方知出塞虏。不惮武溪深。

　　【赋得为我弹鸣琴诗】

　　薄暮高堂上。调琴召美人。伯喈声未尽。相如曲复新。点徽还转弄。乱爪更留宾。聊持一弦响。杂起艳歌尘。

　　贺循

　　〈循。仕陈为比部郎。〉

　　【赋得夹池修竹诗】

　　绿竹影参差。葳蕤带曲池。逢秋叶不落。经寒色讵移。来风韵晚迳。集凤动春枝。所欣高蹈客。未待伶伦吹。

　　【赋得庭中有奇树诗】

　　

　　三春节物始芳菲。游丝细草动春晖。香风飘舞花间度。好鸟和鸣枝上飞。临池间竹偏增绿。依阶映雪纷如玉。温室庭前竟不言。鼓吹楼中能作曲。曾闻远别旧难思。攀折会取赠佳期。长条本自堪为带。密叶由来好作帷。星稀汉转月轮明。徘徊夜鹊屡相惊。欲识幽人兰杜迳。山窗芳桂复丛生。

　　李爽

　　〈爽。仕陈为中记室。〉

　　【赋得芳树诗】

　　芳树千株发。摇荡三阳时。气软来风易。枝繁度鸟迟。春至花如锦。夏近叶成帷。欲寄边城客。路远讵。能持。

　　【山家闺怨诗】

　　山中多早梅。荆扉达曙开。竹巾君自折。荷衣谁为裁。行云无处所。人住在阳台。

　　萧贲

　　〈贲。字文奂。齐竟陵王子良之孙。起家梁湘东王法曹参军。仕陈。官职不明。〉

　　【长安道】

　　前登灞陵道。还瞻渭水流。城形类北斗。桥势似牵牛。飞轩驾良驷。宝剑杂轻裘。经过狭斜里。日暮与淹留。

　　何胥

　　〈胥。后主时为太常令。采宫中艳诗被之管弦。以为新曲。〉

　　【被使出关诗】

　　出关登陇坂。回首望秦川。绛水通西晋。机桥指北燕。奔流下激石。古木上参天。莺啼落春后。雁度在秋前。平生屡此别。肠断自催年。

　　【赋得待诏金马门诗】

　　汉家一统轨。济济万国朝。飞缨拂晓雾。轻辇逐晨飙。槐衢映绿绂。日彩丽金貂。此时参待诏。谁复想渔樵。

　　【伤章】公大将军诗

　　百万横行罢。三千白日新。短箫应出塞。长笛反惊邻。槐庭惨芳树。舞阁思阳春。所悲金谷妓。坐望玉关人。

　　【哭陈昭诗】

　　思人适旧馆。寂寞非一源。无复酣歌乐。空馀燕雀喧。落晖隐穷巷。秋风生故园。抚孤空对此。零泪欲奚言。

　　阳缙

　　〈缙。陈中书舍人。以辞学知名。陈亡。自江左徙关中。〉

　　【赋得荆轲诗】

　　函关使不通。燕将重深功。长虹贯白日。易水急寒风。壮发危冠下。匕首地图中。琴声不可识。遗恨没秦宫。

　　【照帙秋萤诗】

　　秋窗馀照尽。入暗早萤来。忽聚还同色。恒然讵落灰。飞影黄金散。依帷缥帙开。含明终不息。夜月空徘徊。

　　【侠客控绝影诗】

　　

　　青门小苑物华新。花开鸟弄会芳春。仙掌层台浮丽日。长楸广路起红尘。园中追寻桃李径。陌上逢迎游侠人。游侠英名驰上国。人马意气俱相得。白玉鹿卢秋水剑。青丝宛转黄金勒。复有鱼目并龙文。蹑影追风本绝群。影入吴门疑曳练。形来西北似浮云。寄语幽并驰射客。未肯推门持借君。

　　阳慎

　　【从驾祀麓山庙诗】

　　圣德忧民暇。麾旆谒山灵。画航泛北渚。文马侍东平。春浦戈鋋照。寒林铙吹鸣。依稀长安驿。萧条都尉城。井泉能共动。江帆得分行。窗幽细网合。阶静落花明。櫩巢始入燕。轩树已迁莺。菲菲兰俎馥。淡淡桂樽清。银塘日影尽。玉座舞衣轻。

　　蔡凝

　　〈凝。字子居。济阳考城人。天嘉中。尚主拜驸马都尉、给事黄门侍郎。后主时。迁晋熙王长史。祯明三年。陈亡。入隋。道病卒。年四十七。〉

　　【赋得处处春云生诗】

　　

　　春色遍空明。春云处处生。入风衣暂敛。随车盖转轻。作叶还依树。为楼欲近城。含愁上对影。似有别离情。

　　蔡君知

　　〈君知。凝子。颇知名。〉

　　【君马黄】

　　君马经西极。臣马出东方。策举浮云影。珂连明月光。水冻恒伤骨。蹄寒为践霜。踌躇嗟伏枥。空想欲从良。

　　阮卓

　　〈卓。陈留尉氏人。仕陈为新安王府记室。累迁德教殿学士。聘隋还。除南海王府谘议参军。祯明三年入隋。行至江州卒。年五十九。〉

　　【关山月】

　　关山陵汉开。霜月正徘徊。映林如璧碎。侵塞似轮摧。楚师随晦尽。胡兵逐暖来。寒笳将夜鹊。相乱晚声哀。

　　【长安道】

　　长安驰道上。钟鸣宫寺开。残云销凤阙。宿雾敛章台。骑转金吾度。车鸣丞相来。蔼蔼东都晚。群公驺御回。

　　【咏鲁仲连诗】

　　鲁连有高趣。意气本相求。笑罢秦军却。书成燕将愁。聊弃南金赏。方从沧海游。寄言人世客。非君能见留。

　　【赋得咏风诗】

　　高风应爽节。摇落渐疏林。吹云旅雁断。临谷晓松吟。屡惜凉秋扇。常飘清夜琴。泠泠随《列子》。弥谐逸豫心。

　　【赋得莲下游鱼诗】

　　春色映澄陂。涵泳且相随。未上龙门路。聊戏芙蓉池。触浪莲香动。乘流叶影披。相忘自有乐。庄惠岂能知。

　　【赋得黄鹄一远别诗】

　　

　　霜风秋月映楼明。寡鹤偏栖中夜惊。月下徘徊顾别影。风前凄断送离声。离声一去断还续。别响时来疏复促。聊看远客赠绫纹。弥怨闲宵雅琴曲。恒思昔日稻粱恩。理翮整翰上君轩。独舞轻飞向吴市。孤鸣清唳出雷门。王子吹笙忽相值。自觉飘飘云里驶。一举千里未能归。惟有田饶解深意。

　　徐孝克

　　〈孝克。陵弟。宣帝时为国子祭酒。陈亡入隋。为国子博士。〉

　　【仰同令君摄山栖霞寺山房夜坐六韵诗】

　　戒坛青石路。灵相紫金峰。影尽皈依鸽。餐迎守护龙。晨朝宣宝偈。寒夜敛疏钟。鸡兰静含握。仁智独从容。五禅清虑表。七觉荡心封。愿言於此处。携手屡相逢。

　　【仰和令君诗】

　　上宰明四空。回车八道中。洞凉容麦气。岩光对月宫。香来讵经火。花散不随风。涧松无异聒。禅桂两分丛。虚薄诚为累。何因偶会同。暂此乖山北。犹可向墙东。

　　潘徽

　　〈徽。字伯彦。吴郡人。为客馆令。陈亡入隋。累迁京兆郡博士。杨玄感甚重之。玄感败。出为威定县主簿。发病卒。〉

　　【赠北使诗】

　　业定三边静。时和四海敦。行人仍礼籍。使者接輶轩。宾荣君享燕。客踞我司存。既美齐婴学。欣逢郑产言。琴酒时欢会。篇章极讨论。回旌逗陇左。返轴指河源。塞榆行隐路。津柳稍垂门。日沈山气合。潮落水花翻。离情欲寄鸟。别泪不因猿。所可缄怀袖。方以代兰萱。

　　韦鼎

　　〈鼎。杜陵人。仕梁累迁中书侍郎。陈受禅。拜黄门郎。聘周还。为太府卿。陈亡入隋。授仪同。除光州刺史。〉

　　【长安听百舌诗】

　　万里风烟异。一鸟忽相惊。那能对远客。还作故乡声。

　　徐德言

　　【破镜诗】

　　

　　镜与人俱去。镜归人未归。无复姮娥影。空留明月辉

　　乐昌公主

　　【饯别自解诗】

　　今日何迁次。新官对旧官。笑啼俱不敢。方信作人难。  


　　江总

　　〈总。字总持。济阳考城人。仕梁历丹阳佐史、尚书殿中郎、太子洗马、临安令、太子中舍人。侯景寇京师。往依广州。陈天嘉中为中书侍郎。太建中。迁司徒右长史。授太子中庶子、通直散骑常侍。转太子詹事。迁太常卿。后主即位。历祠部尚书、尚书仆射。授尚书令。不持政务。随宴后庭。陈亡入隋。开皇十四年卒於江都。年七十六。有集三十卷、后集二卷。〉

　　【乐府】

　　【雉子斑】

　　麦垄新秋来。泽雉屡徘徊。依花似协妒。拂草乍惊媒。三春桃照李。二月柳争梅。暂住如皋路。当令巧笑开。

　　【陇头水二首】

　　陇头万里外。天崖四面绝。人将蓬共转。水与啼俱咽。惊湍自涌沸。古树多摧折。传闻博望侯。苦辛提汉节。

　　雾暗山中日。风惊陇上秋。徒伤幽咽响。不见东西流。无期从此别。更度几年幽。遥闻玉关道。望入杳悠悠。

　　【折杨柳】

　　万里音尘绝。千条杨柳结。不悟倡园花。遥同羌岭雪。春心自浩荡。春树聊攀折。共此依依情。无奈年年别。

　　【关山月】

　　兔月半轮明。狐关一路平。无期从此别。复欲几年行。暎光书汉奏。分影照明兵。流落今如此。长戍受降城。

　　【洛阳道二首】

　　德阳穿洛水。伊阙迩河桥。仙舟李膺棹。小马王戎镳。杏堂歌吹合。槐路风尘饶。绿珠含泪舞。孙秀强相邀。

　　小平路四达。长楸听五钟。玉节迎司隶。锦车归濯龙。弦歌声不息。环佩响相从。花障荡舟笑。日暎下山逢。

　　【长安道】

　　翠盖承轻雾。金羁照落晖。五侯新拜罢。七贵早朝归。轰轰紫陌上。蔼蔼红尘飞。日暮延平客。风花拂舞衣。

　　【梅花落二首】

　　缥色动风香。罗生枝已长。妖姬坠马髻。未插江南珰。转袖花纷落。春衣共有芳。羞作秋胡妇。独采城南桑。

　　胡地少春来。三年惊落梅。偏疑粉蝶散。乍似雪花开。可怜香气歇。可惜风相摧。金饶且莫韵。玉笛幸徘徊。

　　【紫骝马】

　　春草正萋萋。荡妇出空闺。识是东方骑。犹带北风嘶。扬鞭向柳市。细蹀上金堤。愿君怜织素。残妆尚有啼。

　　【骢马驱】

　　长城兵气寒。饮马讵为难。暂解青丝辔。行歇镂衢鞍。白登围转急。黄河冻不乾。万里朝飞电。论功易走丸。

　　【雨雪曲】

　　雨雪隔榆溪。从军度陇西。绕阵看狐迹。依山见马蹄。天寒旗彩坏。地暗鼓声低。漫漫愁云起。苍苍别路迷。

　　【刘生】

　　刘生负意气。长肃且徘徊。高论明秋水。命赏陟春台。干戈倜傥用。笔砚纵横才。置驿无年限。游侠四方来。

　　【妇病行】

　　窈窕怀贞室。风流挟琴妇。唯将角枕卧。自影啼妆久。羞开翡翠帷。懒对蒲萄酒。深悲在缣素。托意忘箕帚。夫婿府中趋。谁能大垂手。

　　【置酒高殿上】

　　三清传旨酒。柏梁奉欢宴。霜云动玉叶。冻水疏金箭。羽龠响钟石。流泉灌金殿。盛时不再得。光景驰知电。

　　【今日乐相乐】

　　绮殿文雅遒。玳筵欢趣密。郑态逶迤舞。齐弦窈窕瑟。金罍送缥觞。玉井沈朱实。愿此北堂宴。长奉南山日。

　　【箫史曲】

　　弄玉秦家女。箫史仙处童。来时兔月满。去后凤楼空。密笑开还敛。浮声咽更通。相期红粉色。飞向紫烟中。

　　【燕燕于飞】

　　二月春晖晖。双燕理毛衣。衔花弄藿蘼。拂叶隐芳菲。或在堂间戏。多从幕上飞。若作仙人履。终向日南归。

　　【济黄河】

　　葱山沦外域。盐泽隐遐方。两源分际远。九道派流长。未殚所闻见。无待验词章。留连嗟太史。惆怅践黎阳。导波萦地节。疏气耿天潢。阙周沈用宝。嘉晋肇为梁。

　　【横吹曲】

　　箫声凤台曲。洞吹龙钟管。镗钅答渔阳掺。怨抑胡笳断。

　　【怨诗二首】

　　采桑归路河流深。忆昔相期柏树林。奈许新缣伤妾意。无由故剑动君心。

　　新梅嫩柳未障羞。情去恩移那可留。团扇箧中言不分。纤腰掌上讵胜愁。

　　【乌栖曲】

　　桃花春水木兰桡。金羁翠盖聚河桥。陇西上计应行去。城南美人啼著曙。

　　【芳树】

　　朝霞映日殊未妍。珊瑚照水定非鲜。千叶芙蓉讵相似。百枝灯花复羞然。暂欲寄根对沧海。大愿移华侧绮钱。井上桃虫谁可杂。庭中桂蠹岂见怜。

　　【东飞伯劳歌】

　　南飞乌鹊北飞鸿。弄玉兰香时会同。谁家可怜出窗牖。春心百媚胜杨柳。银床金屋挂流苏。宝镜玉钗横珊瑚。年时二八新红脸。宜笑宜歌羞更敛。风花一去杳不归。秪为无双惜舞衣。

　　【杂曲三首】

　　行行春迳蘼芜绿。织素那复解琴心。乍惬南阶悲绿草。谁堪东陌怨黄金。红颜素月俱三五。夫婿何在今追虏。关山陇月春雪冰。谁见人啼花照户。

　　殿内一处起金房。并胜馀人白玉堂。珊瑚挂镜临网户。芙蓉作帐照雕梁。记栊宛转垂翠幕。佳丽逶迤隐珠箔。风前花管飏难留。舞处花钿低不落。阳台通梦太非真。洛浦凌波复不新。曲中唯闻张女调。定有同姓可怜人。但愿私情赐斜领。不愿傍人相比并。妾门逢春自可荣。君面未秋何意冷。

　　泰山言应可转移。新宠不信更参差。合欢锦带鸳鸯鸟。同心绮袖连理枝。皎皎新秋明月开。早露飞萤暗里来。鲸灯落花殊未尽。虬水银箭莫相催。非是神女期河汉。别有仙姬入吹台。未眠解著同心结。欲醉那堪连理杯。后宫不惬茱萸芳。夜夜争开苏合房。宝钗翠鬓还相似。朱唇玉面非一行。新人未语言如涩。新宠无前判不臧。愿奉更衣兰麝气。恐君马到自惊香。

　　【梅花落】

　　腊月正月早惊春。众花未发梅花新。可怜芬芳临玉台。朝攀晚折还复开。长安少年多轻薄。两两共唱梅花落。满酌金卮催玉柱。落梅树下宜歌舞。金谷万株连绮甍。梅花密处藏娇莺。桃李佳人欲相照。摘叶牵花来并笑。杨柳条青楼上轻。梅花色白雪中明。横笛短箫凄复切。谁知柏梁声不绝。

　　【宛转歌】

　　七夕天河白露明。八月涛水秋风惊。楼中恒闻哀响曲。塘上复有辛苦行。不解何意悲秋气。直置无秋悲自生。不怨前阶促织鸣。偏愁别路捣衣声。别燕差池自有返。离蝉寂寞讵含情。云聚怀情四望台。月冷相思九重观。欲题芍药诗不成。来采芙蓉花已散。金樽送曲韩娥起。玉柱调弦楚妃叹。翠眉结恨不复开。宝鬓迎秋度前乱。湘妃拭泪洒贞筠。筴药浣衣何处人。步步香飞金薄履。盈盈扇掩珊瑚唇。已言采桑期陌上。复能解佩就江滨。竞入华堂要花枕。争开羽帐奉华茵。不惜独眠前下钓。欲许便作后来薪。后来瞑瞑同玉床。可怜颜色无比方。谁能巧笑特窥井。乍取新声学绕梁。宿处留娇堕黄珥。镜前含笑弄明珰。菤葹摘心心不尽。茱萸折叶叶更芳。已闻能歌洞箫赋。讵是故爱邯郸倡。

　　【长相思二首】

　　长相思。久离别。征夫去远芳音灭。湘水深。陇头咽。

　　红罗斗帐里。绿绮清弦绝。逶迤百尺楼。愁思三秋结。

　　长相思。久别离。春风送燕入檐窥。暗开脂粉弄花枝。红楼千愁色。玉箸两行垂。心心不相照。望望何由知。  
　 


　　江总

　　【诗】

　　【释奠诗应令】

　　敬逊三德。厥修六艺。师圣发矇。尊儒启滞。若括资羽。如金待砺。雅道聿兴。教学无替。

　　希代明王。应期圣主。裁成品物。奄有区宇。篇籍芬场。诗书照府。笼樊七十。驱驭三五。

　　於赫上嗣。毓德元良。崇贤既辟。驰道飞芳。仪刑震象。问望离方。夏戈秋龠。日就月将。

　　肆礼虞痒。弘风阙里。降心下问。劳谦让齿。五方耸听。百辟倾耳。济济耆生。莘莘胄子。

　　间歌有节。合舞惟恭。阶陈樽篚。庭列笙镛。誉宣四学。业阐三雍。森沉灵宇。依稀神纵。

　　奠馀币久。辰良景暮。黍稷非馨。蘋蘩式昨。崇敬台保。昭彰审谕。翠盖移阴。斑轮徐渡。

　　年灰迭起。星琯环周。春凋树色。日藻川流。雪花迟舞。云叶双抽。雾开金堨。冰销石沟。

　　肃仰鸿化。恭闻盛典。人握悬藜。家藏瑚琏。顾惟朽谢。暮识肤浅。恩谬爵浮。心惭貌忄典。

　　【秋日侍宴娄苑湖应诏诗】

　　翠渚还銮辂。瑶池命羽觞。千门响云跸。四泽动荣光。玉轴昆池浪。金舟太液张。虹旗照凫屿。凤盖绕林塘。野静重阴阔。淮秋水气凉。雾开楼阙近。日迥烟波长。洛宴谅斯在。镐饮讵能方。朽劣叨荣遇。簪笏奉周行。

　　【侍宴玄武观诗】

　　诘晓三春暮。新雨百花朝。星宫移渡罕。天驷动行镳。旆转苍龙阙。尘飞饮马桥。翠观迎斜照。丹楼望落潮。鸟声云里出。树影浪中摇。歌吟奉天咏。未必待闻韶。

　　【宴乐修堂应令诗】

　　肃城通甲观。承华启画堂。北宫降恩赏。西园度羽觞。殊私奉玉裕。终宴在金房。庭晖连树彩。檐影接云光。仙如伊水驾。乐似洞庭张。弹丝命琴瑟。吹竹动笙簧。庸疏滥应阮。衰朽恧连章。

　　【三日侍宴宣猷堂曲水诗】

　　上巳娱春禊。芳辰喜月离。北宫命箫鼓。南馆列旌麾。绣柱擎飞阁。雕轩傍曲池。醉鱼沈远岫。浮枣漾清漪。落花悬度影。飞丝不碍枝。树动丹楼出。山斜翠磴危。礼周羽爵遍。乐阕光阴移。

　　【秋日游】昆明池诗】

　　灵沼萧条望。游人意绪多。终南云影落。渭北雨声过。蝉噪金堤柳。鹭饮石鲸波。珠来照似月。织处写成河。此时临水叹。非复采莲歌。

　　【秋日登广州城南楼诗】

　　秋城韵晚笛。危榭引清风。远气疑埋剑。惊禽似避弓。海树一边出。山云四面通。野火初烟细。新月半轮空。塞外离群客。颜鬓早如蓬。徒怀建邺水。复想洛阳宫。不及孤飞雁。独在上林中。

　　【赠洗马袁朗别诗】

　　贾谊登朝日。终军对奏年。校文升广内。抚剑入崇贤。奇才殊艳逸。将别更留连。驱车命铙管。拱坐面林泉。池寒稍下雁。木落久无蝉。露浸山扉月。霜开石路烟。高谈无与慰。迟尔报华篇。

　　【诒孔中丞奂诗】

　　我行五岭表。辞乡二十年。闻莺欲动咏。披雾即依然。畴昔同寮寀。今随年代改。借问藏书处。唯君故人在。故人名宦高。霜简肃权豪。谁知怀九叹。徒然泣二毛。步出东郊望。心游江海上。遇物便今古。何为不惆怅。初晴原野开。宿雨润条枚。丛花曙后发。一鸟雾中来。淹留兰蕙苑。吟啸芳菲晚。忘怀静躁间。自觉风尘远。白社聊可依。青山乍采薇。钟牙乃得性。语默岂同归。

　　【赠贺左丞萧舍人诗】

　　輶轩通八表。旌节骛三秦。听歌酬敏对。继好伫行人。贺生思沈郁。萧弟学纷纶。共有笔端誉。皆为席上珍。离群徒悄悄。征旅日駪々。黄河分太史。一曲悲千里。海内平生亲。中朝流寓士。痛哉悯梁祚。于焉三十祀。钟仪絷不归。盛宪非何已。陇头心断绝。尔为参生死。回首望长安。犹如蜀道难。函关分地轴。华岳接天坛。行旃方境逝。去棹舣江干。芦花霜外白。枫叶水前丹。翔鸥方怯冻。落雁不胜弹。辉辉盛王道。时务婴疲老。九流倦耳目。十年变怀抱。何以敦歧路。凄然缀辞藻。江南有桂枝。塞北无萱草。斗酒未为别。垂堂深自保。

　　【遇长安使寄裴尚书诗】

　　传闻合浦叶。远向洛阳飞。北风尚嘶马。南冠独不归。去云目徒送。离琴手自挥。秋蓬失处所。春草屡芳菲。太息关山月。风尘客子衣。

　　【别南海宾化侯诗】

　　石关通城井。蒲涧迩灵洲。此地何辽敻。群英逐远游。高才袁彦伯。令誉许文休。悠焉值君子。复此映芳猷。崤函多险涩。星琯壮环周。分歧泣世道。念别伤边秋。断山时结雾。平海若无流。惊鹭一群起。哀猿数处愁。是日送归客。为情自可求。终谢能鸣雁。还同不系舟。其如江海泣。惆怅徒离忧。

　　【庾寅年二月十二日游虎丘山精舍诗】

　　纵棹怜回曲。寻山静见闻。每从芳杜性。须与俗人分。贝塔涵流动。花台偏领芬。蒙茏出檐桂。散漫绕窗云。情幽岂狥物。志远易惊群。何由狎鱼鸟。不愿屈玄纟熏。

　　【入龙丘岩精舍诗】

　　法堂犹集雁。仙竹几成龙。聊承丹桂馥。远视白云峰。风窗穿石窦。月牖拂霜松。暗谷留征鸟。空床彻夜钟。阴崖未辨色。叠树岂知重。溘此哀时命。吁嗟世不容。无由访檐尹。何去复何从。

　　【明庆寺诗】

　　十五诗书日。六十轩冕年。名山极历览。胜地殊留连。幽厓耸绝壁。洞穴泻飞泉。金河知证果。石室乃安禅。夜梵闻三界。朝香彻九天。山阶步皎月。涧户听凉蝉。市朝沾草露。淮海作桑田。

　　何言望钟岭。更复切秦川。

　　【入摄山栖霞寺诗】

　　壬寅年十月十八日。入摄山栖霞寺。登岸极峭。颇畅怀抱。至德元年癸卯十月二十六日。又再游此寺。布法司施菩萨戒。甲辰年十月二十五日。奉送金像还山。限以时务。不得恣情淹留。乙巳年十一月十六日。更获拜礼。仍停山中宿。永夜留连。栖神悚听。但交臂不停。薪指俄谢。率制此篇。以记即目。俾后来赏者。知余山志。

　　净心抱冰雪。暮齿逼桑榆。太息波川迅。悲哉人世拘。岁华皆采获。冬晚共严枯。濯流济八水。开襟入四衢。兹山灵妙合。当与天地俱。石濑乍深浅。崖烟递有无。缺碑横古隧。盘木卧荒涂。行行备履历。步步辚威纡。高僧迹共远。胜地心相符。樵隐各有得。丹青独不渝。遗风伫芳桂。比德喻生刍。寄言长往客。凄然伤鄙夫。

　　【游摄山栖霞寺诗】

　　祯明元年太岁丁未四月十九日癸亥。入摄山展慧布法师。忆谢灵运集还故山入石壁中寻昙隆道人有诗一首十一韵。今此拙作。仍学康乐之体。

　　霡霂时雨霁。清和孟夏肇。栖宿绿野中。登顿丹霞杪。敬仰高人德。抗志尘物表。三空豁已悟。万有一何小。始从情所寄。冥期谅不少。荷衣步林泉。麦气凉昏晓。乘风面泠泠。候月临皎皎。烟崖憩古石。云路排征鸟。披迳怜森沈。攀条惜杳袅。平生忘是非。朽谢岂矜矫。五净自此涉。六尘庶无扰。

　　【摄山栖霞寺山房夜坐简徐祭酒周尚书并同】游群彦诗

　　澡身事珠成。非是学金丹。月磴时横枕。云崖宿解鞍。梵宇调心易。禅庭数息难。石涧水流静。山窗叶去寒。君思北阙驾。我惜东都冠。翻愁夜钟尽。同志不盘桓。

　　【静卧栖霞寺房望徐祭酒诗】

　　绝俗俗无侣。修心心自斋。连崖夕气合。虚宇宿云霾。卧藤新接户。欹石久成阶。树声非有意。禽戏似忘怀。故人市朝狎。心期林壑乖。唯怜对芳杜。可以为吾侪。

　　【营涅槃忏还涂作诗】

　　祯明二年仲冬。摄山栖霞寺布法师。只尔待终。余以此月十七日宿昔入山。仰为师氏营涅槃忏。还途有此作。

　　可否同一贵。生死亦一条。况期灭尽者。岂是俗中要。人道离九怆。冥期出世遥。留连入涧曲。宿昔陟岩椒。石溜冰便断。松霜日自销。向崖云叆叇。出谷雾飘飖。勿言无大隐。归来即市朝。

　　【至德二年十一月十二日升】德施山斋三宿决定罪福忏悔诗

　　四知无矫志。二施启幽心。简通避人物。偃息还山林。曲涧停驺响。交枝落幔阴。池台聚冻雪。栏牖噪归禽。石彩无新故。峰形讵古今。大车何杳杳。奔马遂骎骎。何以修六念。虔诚在一音。未泛慈舟远。徒令愿海深。

　　【咏采甘露应诏诗】

　　祥露晓氛氲。上林朝晃郎。千行珠树出。万叶琼枝长。徐轮动仙驾。清晏留神赏。丹水波涛泛。黄山烟雾上。风亭翠旆开。云殿朱弦响。徒知恩礼洽。自怜名实爽。

　　【借刘太常《说文》诗】

　　刘棻慕子云。许慎询景伯。硕学该虫篆。奇文秀鸟迹。曰余徒下帷。待问垂重席。不诣王充市。聊投班玩籍。三写遍钻研。六书多补益。幽居服药饵。山宇生虚白。留连嗣芳杜。旷荡依泉石。夫君爱满堂。愿言驰下泽。

　　【赋得一日成三赋应令诗】

　　副君睿赏遒。清夜北园游。下笔成三赋。传觞对九秋。飞文绮縠采。落纸波涛流。树密寒蝉响。檐暗雀声愁。绿溆明层殿。青山照近楼。此时盛礼物。顾省良若抽。

　　【摄官梁小庙诗】

　　

　　畴昔游依所。今日荐樱时。宪章诚有革。岁月遂难思。故人独之子。官联更在兹。虚檐静暮雀。

　　洞户映光丝。平生复能几。语事必伤悲。

　　【卞山楚庙诗】

　　蘋藻祈明德。倚棹息岩阿。忽听晨鸡曙。非复楚宫歌。闲阶薙宿荠。古木断悬萝。帷堂寂易晚。桴鼓自相和。盛祀流百世。英威定几何。

　　【山庭春日诗】

　　洗沐惟五日。栖迟在一丘。古楂横近涧。危石耸前洲。岸绿开河柳。池红照海榴。野花宁待晦。山虫讵识秋。人生复能几。夜烛非长游。

　　【七夕诗】

　　汉曲天榆冷。河边月桂秋。婉娈期今夕。飘飖渡浅流。轮随列宿动。路逐彩云浮。横波翻泻泪。束素反缄愁。此时机杼息。独向红妆羞。

　　【南还寻草市宅诗】

　　红颜辞巩洛。白首入轘辕。乘春行故里。徐步采芳荪。迳毁悲求仲。林残忆巨源。见桐犹识井。看柳尚知门。花落空难遍。莺啼静易喧。无人访语默。何处叙寒温。百年独如此。伤心岂复论。

　　【和张记室源伤往诗】

　　小妇当垆夜。夫婿凯归年。正歌千里曲。翻入九重泉。机中未断素。瑟上本留弦。空帐临窗掩。孤灯向壁燃。还悲寒陇曙。松短未生烟。

　　【在陈旦解酲共哭顾舍人诗】

　　独酌一樽酒。高咏七哀诗。何言蒿里别。非复竹林期。阶荒郑公草。户阒董生帷。人随暮槿落。客共晚莺悲。年发两如此。伤心讵几时。

　　【侍宴临芳殿诗】

　　钟箭自徘徊。皇堂荐羽杯。桥平疑水落。石迥见山开。林前暝色静。花处近香来。西嵫伤抚夕。北阁滥游陪。

　　【侍宴瑶泉殿诗】

　　水亭通枍诣。石路接堂皇。野花不识采。旅竹本无行。雀惊疑欲曙。蝉噪似含凉。何言金殿侧。亟奉瑶池觞。

　　【别袁昌州诗二首】

　　河梁望陇头。分手路悠悠。徂年惊若电。别日欲成秋。黄鹄飞飞远。青山去去愁。不言云雨散。更似东西流。

　　客子叹途穷。此别异西东。关山嗟坠叶。歧路悯征蓬。别鹤声声远。愁云处处同。

　　【经始兴广果寺题恺法师山房诗】

　　息舟候香埠。怅别在寒林。竹近交枝乱。山长绝迳深。轻飞入定影。落照有疏阴。不见投云状。空留折桂心。

　　【和衡阳殿下高楼看妓诗】

　　起楼侵碧汉。初日照红妆。弦心艳卓女。曲误动周郎。并歌时转黛。息舞暂分香。挂缨银烛下。莫笑玉钗长。

　　【赋得空闺怨诗】

　　荡妻怨独守。卢姬伤独居。瑟上调弦落。机中织素馀。自羞泪无燥。翻觉梦成虚。复嗟长信阁。寂寂往来疏。

　　【并州羊肠坂诗】

　　三春别帝乡。五月度羊肠。本畏车轮折。翻嗟马骨伤。惊风起朔雁。落照尽胡桑。关山定何许。徒御惨悲凉。

　　【岁暮还宅诗】

　　悒然想泉石。驱驾出城台。玩竹春前笋。惊花雪后梅。青山殊可对。黄卷复时开。长绳岂系日。浊酒倾一杯。

　　【春夜山庭诗】

　　春夜芳时晚。幽庭野气深。山疑刻削意。树接纵横阴。户对忘忧草。池惊旅浴禽。樽中良得性。物外知余心。

　　【夏日还山庭诗】

　　独於幽栖地。山庭暗女萝。涧渍长低筱。池开半卷荷。野花朝暝落。盘根岁月多。停樽无赏慰。狎鸟自经过。

　　【赋得谒帝承明庐诗】

　　雾开仁寿殿。云绕承明庐。轮停绀幰引。马度红尘馀。香貂拜黻衮。花绶拂玄除。谒帝升清汉。何殊入紫虚。

　　【赋得携手上河梁应诏诗】

　　早秋天气凉。分手关山长。云愁数处黑。木落几枝黄。鸟归犹识路。流去不知乡。秦川心断绝。何悟是河梁。

　　【赋得泛泛水中凫诗】

　　归凫沸卉同。乱下芳塘中。出没时衔藻。飞鸣忽飏风。浮深或不息。戏广若乘空。春鹦徒有赋。还笑在金笼。

　　【赋得三五明月满诗】

　　三五兔辉成。浮阴冷复轻。支轮非战反。团扇少歌声。云前来往色。水上动摇明。况复高楼照。何嗟揽不盈。

　　【衡州九日诗】

　　秋日正凄凄。茅茨复萧瑟。姬人荐初酝。幼子问残疾。园菊抱黄华。庭榴剖珠实。聊以著书情。暂遣他乡日。

　　【赋咏得琴诗】

　　可怜峄阳木。雕为绿绮琴。田文垂睫泪。卓女弄弦心。戏鹤闻应舞。游鱼听不沈。楚妃幸勿叹。此异丘中吟。

　　【咏双阙诗】

　　象阙连驰道。天宇照方疏。刻凤栖清汉。图龙入紫虚。屡逢膏露洒。几遇祥烟初。竞言百尺丽。宁方万丈馀。

　　【三善殿夜望山灯诗】

　　百花疑吐夜。四照似含春。的的连星出。亭亭向月新。采珠非合浦。赠佩异江滨。若任扶桑路。堪言并日轮。

　　【奉和东宫经故妃旧殿诗】

　　故殿看看冷。空阶步步悲。犹忆窥窗处。还如解佩时。苔生无意早。燕入有言迟。若令归就月。照见不须疑。

　　【同庾信答林法师诗】

　　客行七十岁。岁暮远徂征。塞云凝不解。陇水冻无声。君看日远近。为忖长安城。

　　【咏李诗】

　　嘉树春风早。春风花落新。但见成蹊处。几得正冠人。当知露井侧。复与夭桃邻。

　　【咏蝉诗】

　　白露凉风吹。朱明落照移。鸣条噪林柳。流响遍台池。忖声如易得。寻忽却难知。

　　【答王筠早朝守建阳门开诗】

　　金兔犹悬魄。铜龙欲启扉。三条息行火。百雉照初晖。御沟槐影出。仙掌露光晞。

　　【侍宴赋得起坐弹鸣琴诗】

　　丝传园客意。曲奏楚妃情。罕有知音者。空劳流水声。

　　【别永新侯】

　　送君张掖郡。分悲函谷关。欲知肠断绝。浮云去不还。

　　【春日诗】

　　水苔宜溜色。山樱助落晖。浴鸟沈还戏。飘花度不归。

　　【於长安归还扬州九月九日行薇山亭赋韵诗】

　　心逐南云逝。形随北雁来。故乡篱下菊。今日几花开。

　　【哭鲁广达诗】

　　

　　黄泉虽抱恨。白日自留名。悲君感义死。不作负恩生。

　　【秋日新宠美人应令诗】

　　后宫唯闻莫琼树。绝世复有宋容华。皆自争名进女弟。定觉双飞胜荡家。愿并迎春比翼燕。常作照日同心花。闻道艳歌时易调。忖许新恩那久要。翠眉未画自生愁。玉脸含啼带似笑。角枕千娇荐芬香。若使琴心一曲奏。幽兰度曲不可终。阳台梦里自应通。秋树相思一枝绿。为插贱妾两鬟中。

　　【新入姬人应令诗】

　　洛浦流风漾淇水。秦楼初日度阳台。玉轶轻轮五香散。金灯夜火百花开。非是妖姬渡江日。定言神女隔河来。来时向月别姮娥。别时清吹悲箫史。数钱拾翠争佳丽。拂红点黛何相似。本持纤腰惑楚宫。暂回舞袖惊吴市。新人羽帐挂流苏。故人网户织蜘蛛。梅花柳色春难遍。情来春去在须臾。不用庭中赋绿草。但愿思著弄明珠。

　　【闺怨篇】

　　寂寂青楼大道边。纷纷白雪绮窗前。池上鸳鸯不独自。帐中苏合还空然。屏风有意障明月。灯火无情照独眠。辽西水冻春应少。蓟北鸿来路几千。愿君关山及早度。念妾桃李片时妍。

　　【又】

　　蜘蛛作丝满帐中。芳草结叶当行路。红脸脉脉一生啼。黄鸟飞飞有时度。故人虽故昔经新。新人虽新复应故。

　　【内殿赋新诗】

　　兔影脉脉照金铺。虬水滴滴泻玉壶。绮翼雕甍迩清汉。虹梁紫柱丽黄图。风高暗绿凋残柳。雨驶芳红湿晚芙。三五二八佳年少。百万千金买歌笑。偏著故人织素诗。愿奏秦声采莲调。织女今夕渡银河。当见新秋停玉梭。

　　【姬人怨】

　　天寒海水惯相知。空床明月不相宜。庭中芳桂憔悴叶。井上疏桐零落枝。寒灯作花羞夜短。霜雁多情恒结伴。非为陇水望秦川。直置思君肠自断。

　　【姬人怨服散篇】

　　薄命夫婿好神仙。逆愁高飞向紫烟。金丹欲成犹百练。玉酒新熟几千年。妾家邯郸好轻薄。特忿仙童一丸药。自悲行处绿苔生。何悟啼多红粉落。莫轻小妇狎春风。罗袜也得步河宫。云车欲驾应相待。羽衣未去幸须同。不学箫史还楼上。会逐姮娥戏月中。

　　【赠李駼】

　　上林开宴留连。

　　【应诏诗】

　　绿桷朱帘金刻凤。凋梁绣柱玉蟠螭。

　　【诗】

　　恼杀朱归客。桃花壎眼醉。  
　 


　　何处士

　　〈处士。仕陈为从事。〉

　　【春日从将军游山寺诗】

　　兰庭厌俗赏。柰苑瞩年华。始入香山路。仍逢火宅车。慈门数片叶。道树一林花。虽悟危藤鼠。终悲在箧蛇。

　　【别才法师於湘还郢北诗】

　　乘杯事将远。捧袂忽无聊。南楚长沙狭。西浮郢路遥。离庭花已散。别戍马新骄。明日分千里。相思非一条。

　　【敬酬解法师所赠诗】

　　道林俗之表。慧远庐之阿。买山即高世。乘杯且渡河。法雨时时落。香云片片多。若为将羽化。来济在尘罗。

　　【通士人篇】

　　龙宫既入道。凤阙且辞荣。禅龛八想净。义窟四尘轻。香盖法云起。花灯慧火明。自然忘有著。非止悟无生。

　　苏子卿

　　【朱鹭】

　　玉山一朱鹭。容与入王畿。欲向天池饮。还绕上林飞。金堤晒羽翮。丹水浴毛衣。非贪葭下食。怀思自远归。

　　【艾如张】

　　谁在闲门外。罗家诸少年。张机蓬艾侧。结网槿篱边。若能飞自勉。岂为绘所缠。黄雀傥为诫。朱丝犹可延。

　　【梅花落】

　　中庭一树海。寒多叶未开。秪言花是雪。不悟有香来。上郡春恒晚。高楼年易催。织书偏有意。教逐锦文回。

　　【紫骝马】

　　候骑指楼兰。长城迥路难。嘶从风处断。骨住水中寒。飞尘暗金勒。落泪洒银鞍。抽鞭上关路。谁念客衣单。

　　【南征诗】

　　一朝游桂水。万里别长安。故乡梦中近。边愁酒上宽。剑锋但须利。戎衣不畏单。南中地气暖。少妇莫愁寒。

　　贺力牧

　　【关山月】

　　重关敛暮烟。明月下秋前。照石疑分镜。临弓似引弦。雾暗迷旗影。霜浓湿剑莲。此处离乡客。遥心万里悬。

　　【乱后别苏州人诗】

　　徘徊睇阊阖。怅望机姑苏。慨矣嗟荒运。悲哉惜霸图。子常终覆郢。宰嚭遂亡吴。石陨星方暗。山崩川自枯。周京摧棫朴。汉社落枌榆。宫毁无巢燕。城空馀堞乌。兹邦号端委。多士自相趋。照庑同燕石。光车等魏珠。言离已惆怅。念别更踟蹰。若访任公子。求余东海隅。

　　伏知道

　　〈知道。昌平人。陈镇北长史。〉

　　【从军五更转五首】

　　一更刁斗鸣。校尉逴连城。遥闻射雕骑。悬惮将军名。

　　二更愁未央。高城寒夜长。试将弓学月。聊持剑比霜。

　　三更夜警新。横吹独吟春。强听梅花落。误忆柳园人。

　　四更星汉低。落月与云齐。依稀北风里。胡笳杂马嘶。

　　五更催送筹。晓色映山头。城乌初起堞。更人悄下楼。

　　【咏人聘妾仍逐琴心诗】

　　春色转相催。佳人心自回。长卿琴已弄。秦嘉书未来。挂冠易分绶。荐枕缺因媒。染香风即度。登垣花正开。贞楼若高下。如何上阳台。

　　【赋得招隐】

　　招隐访仙楹。丘中琴正鸣。桂丛侵石路。桃花隔世情。薄暮安车近。林喧山鸟惊。

　　毛处约

　　【雉子斑】

　　春物始芳菲。春雉正相追。涧响连朝雊。花光带锦衣。窜迹时移影。惊媒或乱飞。能使如皋路。相逢巧笑归。

　　陆系

　　【有所思】

　　别念限城闉。还思楼上人。泪想离前落。愁闻别后新。月来疑舞扇。花度忆歌尘。只看今夜里。那似隔河津。

　　独孤嗣宗

　　【紫骝马】

　　倡楼望早春。宝马度城闉。照曜桃花径。蹀躞采桑津。金羁丽初景。玉勒染轻尘。远听珂惊急。犹是画眉人。

　　李燮

　　【紫骝马】

　　紫燕忽踟蹰。红尘起路隅。圉人移苜蓿。骑士逐蘼芜。三边追黠虏。一鼓定强胡。安用珂为玉。自有汗成珠。

　　江晖

　　【刘生】

　　五陵多美选。六郡尽良家。刘生代豪荡。标举独荣华。宝剑长三尺。金樽满百花。唯当重意气。何处有骄奢。

　　【雨雪曲】

　　边城风雪至。游子自心悲。风哀笳弄断。雪暗马行迟。轻生本为国。重气不关私。恐君犹不信。抚剑一扬眉。

　　何楫

　　【班婕妤怨】

　　齐纨既逐箧。赵舞即凌人。履迹随恩故。阶苔逐恨新。独卧销香炷。长啼费锦巾。庭草何聊赖。也持秋当春。

　　萧淳〈按《陈书》徐伯阳传。有谒者萧淳风。〉

　　【长相思】

　　长相思。久离别。新燕参差条可结。壶关远。雁书绝。对云恒忆阵。看花复愁雪。犹有望归心。流黄未剪截。

　　孔仲智

　　【羁谣】

　　芳杜觞春酒。仿佛伤山时。徒歌不成乐。空以羁自悲。羁悲怀土心。遽复还山路。迨及春复时。无使春光暮。

　　萧有

　　【射雉诗】

　　二月春翚动。曹王挟妒媒。插翳依花合。芟场向野开。隔田闻雉近。横溪见影来。弦明青压碎。箭落锦衣摧。今日如皋路。能将巧笑回。

　　徐湛

　　【赋得班去赵姬升诗】

　　

　　班姬与飞燕。俱侍汉王宫。不意恩情歇。偏将衰草同。香飞金辇外。苔上玉阶中。今日悲团扇。非是为秋风。

　　吴尚野

　　【咏邻女楼上弹琴诗】

　　青楼谁家女。开窗弄碧弦。貌同朝日丽。装竞午花然。一弹哀塞雁。再抚哭春鹃。此情人不会。东风千里传。

　　吴思玄

　　【闺怨诗】

　　金风响洞房。佳人心自伤。泪随明月下。愁逐漏声长。灯前羞独鹄。枕上怨孤凰。自觉鸳帷冷。谁怜珠被凉。

　　殷谋

　　【日出东南隅行】

　　秦楼出佳丽。正值朝日光。陌头能驻马。花处复添香。

　　贾冯吉

　　【自君之出矣】

　　自君之出矣。红颜转憔悴。思君如明烛。煎心且衔泪。

　　何曼才

　　【为徐陵伤妾】

　　迟迟衫掩泪。悯悯恨萦胸。无复专房日。犹望下山逢。

　　许倪

　　【破扇】

　　蔽日无全影。摇风有半凉。不堪鄣巧笑。犹足动衣香。

　　萧驎

　　【咏袙复诗】

　　

　　齐云观。寇来无际畔。

　　【陈初童谣】

　　

　　黄斑青骢马。发自寿阳涘。来时冬气末。去日春风始。

　　【陈初童谣】

　　御路种竹筱。萧萧已复起。合盘贮蓬块。无复扬尘已。

　　【又】

　　日西夜乌飞。拔剑倚梁柱。归去来。归山下。

　　【陈宣帝时谣】

　　

　　大货六铢钱。叉腰哭天子。

　　【时人为张氏语】

　　

　　宋称敷演。梁则卷充。清虚学尚。种有其风。

　　【时人为贺氏兄弟语】

　　

　　学行可师贺德基。文质彬彬贺德仁。

　　【徐陵引谚】

　　图官在乱世。觅富在荒年。

　　【舆地志引谚】

　　

　　生东吴。死丹徒。

　　【时人为释贞观语】

　　

　　钱塘有贞观。当天下一半。

　　【清商曲辞】

　　【西曲歌】

　　【夜黄】

　　

　　湖中百种鸟。半雌半是雄。鸳鸯逐野鸭。恐畏不成双。

　　【夜度娘】

　　夜来冒霜雪。晨去履风波。虽得叙微情。奈侬身苦何。

　　【长松标】

　　落落千丈松。昼夜对长风。岁暮霜雪时。寒苦与谁双。

　　【双行缠】

　　朱丝系腕绳。真如白雪凝。非但我言好。众情共所称。

　　新罗绣行缠。足趺如春妍。他人不言好。独我知可怜。

　　【黄督】

　　乔客他乡人。三春不得归。愿看杨柳树。已复藏班鵻。

　　笼车度蹋衍。故人求寄载。催牛闭后户。无预故人事。

　　【西平乐】

　　我情与欢情。二情感苍天。形虽胡越隔。神交中夜间。

　　【寻阳乐】

　　鸡亭故侬去。九里新侬还。送一却迎两。无有暂时闲。

　　【白附鸠】

　　石头龙尾弯。新亭送客渚。酤酒不取钱。郎能饮几许。

　　【拔蒲】

　　青蒲衔紫茸。长叶复从风。与君同舟去。拔蒲五湖中。

　　朝发桂兰渚。昼息桑榆下。与君同拔蒲。竟日不成把。

　　【作蚕丝】

　　柔桑感阳风。阿娜婴兰妇。垂条付绿叶。委体看女手。

　　春蚕不应老。昼夜常怀丝。何惜微躯尽。缠绵自有时。

　　绩蚕初成茧。相思条女密。投身汤水中。贵得共成匹。

　　素丝非常质。屈折成绮罗。敢辞机杼劳。但恐花色多。  
　 


　　【郊庙歌辞】

　　【陈太庙舞辞七首】

　　

　　【凯容舞】

　　於赫皇祖。宫墙高嶷。迈彼厥初。成兹峻机。缦乐简简。閟寝翼翼。祼飨若存。惟灵靡测。

　　【凯容舞】

　　昭哉上德。浚彼洪源。道光前训。庆流后昆。神猷绵邈。清庙斯存。以享以祀。惟祖惟尊。

　　【凯容舞】

　　选辰崇飨。饰礼严敬。靡爱牲牢。兼馨粢盛。明明烈祖。龙光远映。肇我王风。形斯舞咏。

　　【凯容舞】

　　道遥积庆。德远昌基。永言祖武。致享从思。九章停列。八舞回墀。灵其降止。百福来绥。

　　【凯容舞】

　　肇迹缔基。义标鸿篆。恭惟载德。琼源方阐。享荐三清。筵陈四琏。增我堂构。式敷帝典。

　　【景德凯容舞】

　　皇祖执德。长发其祥。显仁藏用。怀道韬光。宁斯閟寝。合此萧芗。永昭贻厥。还符翦商。

　　【武德舞】

　　烝哉圣祖。抚运升离。道周经纬。功格玄只。方轩迈扈。比舜陵妫。缉熙是咏。钦明在斯。云雷遘屯。图南共举。大定扬越。震威衡楚。四奥宅心。九畴还叙。景星出翼。非云入吕。德畅容辞。庆昭羽缀。

　　於穆清庙。载扬徽烈。嘉玉既陈。丰盛斯洁。是将是享。鸿猷无绝。

　　◎释氏

　　释惠标

　　〈惠标。涉猎有才思。陈宝应反。以预谋坐诛。〉

　　【咏山诗三首】

　　灵山蕴丽名。秀出写蓬瀛。香炉带烟上。紫盖入霞生。雾卷莲峰出。岩开石镜明。定知丘壑里。并伫白云情。

　　蛾眉信重险。天目本仙居。金华抱丹灶。玉笥蕴神书。幽人披薜荔。怨妾采蘼芜。紫岩无暮雨。何时送故夫。

　　丹霞拂层阁。碧水泛蓬莱。鳌岫含烟耸。莲崖照日开。松门夹细叶。石磴染新苔。能令平子见。淹留未肯回。

　　【咏水诗三首】

　　曾添疏勒井。经涌贰师营。玉津花色亮。银溪锦碛明。舟如空里泛。人似镜中行。持将符上善。利得动高情。

　　骊泉紫阙映。珠浦碧沙沉。岸阔莲香远。流清云影深。风潭如拂镜。山溜似调琴。请君看皎洁。知有澹然心。

　　长川落日照深。浦漾清风。弱柳垂江翠。新莲夹岸红。船行疑泛迥。目映似沉空。愿逐琴高戏。乘鱼入浪中。

　　【咏孤石】

　　中原一孤石。地理不知年。根含彭泽浪。顶入香炉烟。崖成二鸟翼。峰作一芙莲。何时发东武。今来镇蠡川。

　　【赠陈宝应】

　　

　　送马犹临水。离旗稍引风。好看今夜月。当照紫微宫。

　　昙瑗

　　〈昙暖。金陵人。陈宣帝以为僧正。有集六卷。〉

　　【游故苑诗】

　　

　　丹阳松叶少。白水黍苗多。浸淫下客泪。哀怨动民歌。春溪度短葛。秋浦没长莎。麋鹿自腾倚。车骑绝经过。萧条四野望。惆怅将如何。

　　释洪偃

　　〈释洪偃。俗姓谢氏。会稽山阴人。在梁为梁武帝所优礼。梁乱。避地缙云。陈武受禅。乃复出都。天嘉五年卒。有集八卷。〉

　　【游故苑诗】

　　龙田留故苑。汾水结馀波。怅望伤游目。辛酸思绪多。凉飚惨高树。浓露变轻萝。泽葵犹带井。池竹尚侵荷。秋风徒自急。无复白云歌。

　　【登吴昇平亭】

　　萧萧物候晚。肃肃天望清。旅人聊策杖。登高荡客情。川原多旧迹。墟里或新名。宿烟浮始旦。朝日照初晴。独游乏徒侣。徐步寡逢迎。信矣非吾托。赏心何易并。

　　【游钟山之开善定林息心宴坐引笔赋诗】

　　杖策步前岭。褰裳出外扉。轻萝转蒙密。幽迳复纡威。树高枝影细。山尽鸟声稀。石苔时滑屣。虫网乍粘衣。涧傍紫芝晔。岩上白云霏。松子排烟去。堂生寂不归。穷谷无还往。攀桂独依依。

　　释智恺

　　〈释智恺。俗姓曹氏。住杨都寺。与法泰同往岭表。卒於陈光大二年。〉

　　【临终诗】

　　千月本难满。三时理易倾。石火无恒焰。电光非久明。遗文空满笥。徒然昧后生。泉路方幽噎。寒陇向凄清。一随朝露尽。唯有夜松声。

　　高丽定法师

　　【咏孤石】

　　迥石直生空。平湖四望通。岩根恒洒浪。树杪镇摇风。偃流还渍影。侵霞更上红。独拔群峰外。孤秀白云中。

　　◎鬼神

　　【鸟妖诗】

　　

　　独足上高台。茂草变为灰。欲知我家处。朱门当水开。  
